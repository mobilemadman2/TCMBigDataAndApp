{
	"book_title":"卫济宝书",
	"content":[
		{
			"type":"section",
			"title":"原序",
			"content":[
				{
					"detail":"予仲父干道庚寅岁六月，苦背疮，其发甚微，欲以蒜饼炷艾，犹未下也。一日，医者令饮大黄朴硝，则隐然矣。先以滓覆其上，越夕视之已寸余，遂急去药，令外科调治。旬日盈尺，势犹未已也。梅根编户文居礼工此，医活人不以数计。召而医之，服药熏贴十日而疮敛，二十日而生肉。琏一日至汪氏妻家，得所传背方一帙，默契居礼所用药，其服者乃卷尾逼毒散，敷者乃黄真君妙贴散，熏药用雌雄黄等，皆是卷中一二方。如卷首十一论入门式试法，川药法、针灸法、药仙芝翁指授散、老翁神杖散、玉女飞花散、赵侯须散、六化丹等，皆居礼未尝耳聆而目见者。后以此集示居礼，会互用之，其病不两月平复。呜呼。疾之势大矣，药之功亦大矣，特患人不能得此而善用之。今居礼以卷之一二方而愈人疾若是，况得集大全者，则活人岂有极。即名曰“卫家济世宝书”，不亦宜乎？予不敢私于家，谨以此授居礼，仍传好事者，姑序其始末云。",
					"type":"paragraph"
				},
				{
					"detail":"董序。",
					"type":"paragraph"
				}
			]
		},
		{
			"type":"section",
			"title":"自序",
			"content":[
				{
					"detail":"予家藏痈疽方论二十二篇，共为一帙，其方论精微，图证悉具。随病施效，可以传之无穷。而为卫家济世之宝，故记之曰“家传卫济宝书”。凡采百家之说，会十经之旨，以自得之妙，条陈篇目，使传者易明而易行。其中答问指授之文，传之不老山高先生；玉女飞花散得之洞灵辛隐士；老翁神杖散乃深溪吴道士之散；赵侯须一宗实清河衲僧所传；而犀角丸虽万全本载，实因文宫先生之所得。食膏蹄汤来自《千金方》，疮溃之后，非此不可散，称十奇黄山奇效之药；乳痈软疖，三溪老人所珍；针法师于石龙法师灸诀，休宁道人见教。凭文注解，片言只字皆不妄发，行之十有二年，救人莫知其数，方知微奥。息心澄意颖悟之后，可以奉行，庶几不误后人，其为阴德亦不浅矣。",
					"type":"paragraph"
				},
				{
					"detail":"东轩居士序",
					"type":"paragraph"
				}
			]
		},
		{
			"type":"section",
			"title":"卷上",
			"content":[
				{
					"type":"section",
					"title":"论治",
					"content":[
						{
							"detail":"先生问师曰∶痈疽之异，何重何轻。视外得内，据形知死生，以何别之。师曰∶皮肤之深，肌肉之浅，浮虚以广，或蔓延三四，游走旁注，此则痈也。曰∶治之何先。曰∶成者之，盛者疾之，攻内后外，三日成功。（此言痈成而有脓者，当针以泄之。热毒盛者，针以出之。）曰∶痈之治即闻矣，疽可得闻乎。师曰∶甚哉。五脏锐毒而为疽，热蕴乎五脏而聚，逆乎诸阳而欲越，会丹府燥，荣卫大盛而作结乎。此根于里，十之已七，毒诸外，三见其一。小形坚本，锐若纤足，欲触摇，畏痛心脑骨。寒热以乘阳之证悉具，来者速泄阳会，败者急救其里（泄会言灸，救里言药。）巧工如经，先时具全，未越未透，妙在揭指。（针也，出皮肤曰越。）问曰∶病有至甚而生，至微而死，病证唯辨，死生何从决乎。",
							"type":"paragraph"
						},
						{
							"detail":"答曰∶发背透膜者死不治（此言肝以上。）未溃内陷，面青唇黑，便污者死。（此言脏见瘀血。）溃喉者不治。阴入腹者不治。入囊者死。鬓深及寸者不治（谓如及寸针者。）左颐后一寸三分毒锐者不治，无此者生，流注虽多，疗之必愈。",
							"type":"paragraph"
						},
						{
							"detail":"问曰∶针灸之法不一，何者为工。",
							"type":"paragraph"
						},
						{
							"detail":"答曰∶针固妙法，不得其旨，祸若反掌。灸亦要道，热病必亡（谓如九毒心火俱盛，而劫之以火，于疮上而灸之则立死）。",
							"type":"paragraph"
						},
						{
							"detail":"问曰∶痈疽之病，有取乎脉否。",
							"type":"paragraph"
						},
						{
							"detail":"答曰∶圣人周知治病若合符节，非脉而何。脉之，周身安则至常衰盛迟数于此，以决生死。病甚反迟，逆也。病痿犹数，未瘥也。迟冷数热，了然不匿。洪数紧盛，乃病之脉。病今隆结，虽盛不畏；及濡而沉，死在七月；绵微不治。病在上焦，寸不能应，浮于皮肤者，为痈为顺；入于肌肉者，为疽为逆。病在下焦，寸反攻盛，尺不能应，迟数顺逆尤存乎消息。浮滑而透寸，沉实而滑坚，此金石脉也。厥阴阳明数而实，食毒也。坚牢，痈结太阴，遇厥阴弦荣，少专经所主，以九部称之。",
							"type":"paragraph"
						},
						{
							"detail":"问曰∶五善七恶可得闻乎。",
							"type":"paragraph"
						},
						{
							"detail":"答曰∶饮食如常，一善也；实热而大小便涩，二善也；内外病相应，三善也；肌肉好恶分明，四善也；用药如所料，五善也。发渴而喘，精明眼角向鼻，大小便反滑，一恶也；气绵绵而脉濡，与病相反，二恶也；目中不了了，精明内陷，三恶也；未溃肉黑以陷，四恶也；已溃青黑，腐筋骨黑，五恶也；发痰，六恶也；呕吐，七恶也。",
							"type":"paragraph"
						},
						{
							"detail":"夫人禀五行之气而生者，金木水火土是也。故分发四季有阴阳寒暑之位，顺之则风调而气和，逆之则风乱而气悖，百病所以生也。虽人能知其理，奈缘四时之气或有乘失，故表窍不匀，三焦壅塞，血涩肌表，致有五发痈疽之患也。发者，五脏六腑不和之所生。盖五脏主里气，生经络而沉；六腑主表气，生经络而浮。若喜怒不常，饮食不节，阴阳不调，冷热相干，于是脏气虚，则腠理开疏。腠理开疏，则寒邪客热于经络之间。寒气既折，则荣卫稽留于脉。且荣者血也，卫者气也，血荣得寒则涩不行，卫气从之，与寒邪相搏，故壅遏不通；气者阳也，阳气蕴积则生热，热则血涩，寒热不散，故积聚为痈疽。疽之状，气内攻，皮浓强实，痹而生寒，寒久发热，寒热蓄积，故伤肉而不坏肌，肌坏则化为脓血。夫痈患属表，骨髓不枯，易为医治。疽患属里，伤骨坏筋，则难调理。",
							"type":"paragraph"
						},
						{
							"detail":"经曰∶一寸二寸为痈，以上至一尺来许者为疽。其五发各有五色，起因瘭癌疽痼之四发，各有颜色，惟小者为痈，所治颇为易耳。凡人才觉发作结聚，发作寒热或不寒只热之状，疼痛肿赤，瘢痕阔硬；若过五寸以来者，或在头背，或在肢节，或不见形状者，便宜下大车螯散；如只三寸二寸瘢痕者，只下小车螯散。如痈已破既不可用大小车螯散。今画出五发形象颜色，图之于后。",
							"type":"paragraph"
						},
						{
							"detail":"正发论。正发者，脉洪盛，头痛发寒热，大便结，小便赤，痛彻骨筋，眼睛疼痛，如阳证伤寒。但苦痛有形，肿赤不可近手，肿赤长，上有如烟浆沸泼者，如粟米之白者，皆毒心火三者所并而然也。当下大黄、犀角、生地黄汁、丝瓜汁之药与正药并行之，仍相度用针灸，乘其未脓而攻之，得宣以不溃而愈，此上工也。渴者，无畏；大小便结赤，渴而喘，无畏；大小便滑者，逆。善恶前论。",
							"type":"paragraph"
						},
						{
							"type":"section",
							"title":"痈疽五发",
							"content":[
								{
									"detail":"一曰癌",
									"type":"paragraph"
								},
								{
									"detail":"\\r癌图\\pk-k1.bmp\\r癌疾初发，却无头绪，只是肉热痛。过一七或二七，忽然紫赤微肿，渐不疼痛，迤逦软熟紫赤色，只是不破。宜下大车螯散取之，然后服排脓败毒托里内补等散。破后用麝香膏贴之。五积丸散疏风和气，次服余药（方见后）。",
									"type":"paragraph"
								},
								{
									"detail":"二曰瘭",
									"type":"paragraph"
								},
								{
									"detail":"（布昭切）\\r瘭图\\pk-k2.bmp\\r瘭者，始初聚结，尖肿，根脚赤白色，高处带红赤，肿实疼痛，憎寒壮热，口干渴，百节疼痛，困倦沉重。饮食者，未破者，即下大车螯散。如先破，下小车螯散。然后服轻肌活脓内托等药，次洗点破等药，加服小车螯散。脓毒不决即服二三，取活脓血。",
									"type":"paragraph"
								},
								{
									"detail":"三曰疽",
									"type":"paragraph"
								},
								{
									"detail":"\\r疽图\\pk-k3.bmp\\r疽初起如麻豆子大，痒痛，抓破如小疮。后渐结瘢痕作。以次皮破窍穴渐如蜂房，多有脓毒不出，结痛，憎寒多热，满闷无力，头目昏眩，百节拘急，睡卧不得，或有吐逆，日加烦痛，疮如火烧，更不可服大车螯散，只服小车螯散与解关轻肌活体等散，止疼痛，退寒热，解昏眩，仍勤用洗贴，去烂肉与脓毒（方见后）。",
									"type":"paragraph"
								},
								{
									"detail":"四曰痼",
									"type":"paragraph"
								},
								{
									"detail":"\\r痼图\\pk-k4.bmp\\r痼发者，形状三两个，或手背不日消退自破，苦无脓血毒汁意以为安愈。忽因消渴，肾所攻，及至春冬，再在背膊或肾上生一个二个。疼痛赤肿、腰疼筋紧拘急，吃多物常饥燥，小便赤，大便涩，三五日一通，或破，下小车螯散。未破，下大车螯散。逐日下内消内解散（方见后）。",
									"type":"paragraph"
								},
								{
									"detail":"五曰痈",
									"type":"paragraph"
								},
								{
									"detail":"\\r痈图\\pk-k5.bmp\\r痈初起，突如蒸饼，又如鱼形，一头大或多头小，或横在背膊，或在胁肋间，及二三寸许，坚实赤肿，时发热疼痛。如未破，服大车螯散。已破，服小车螯散。次用内解内消等药与治痼法治之。",
									"type":"paragraph"
								},
								{
									"detail":"问曰∶古今之用药制度与夫金石之变，草木之反，虚实之蒸，食毒之发，愿尽言之。",
									"type":"paragraph"
								},
								{
									"detail":"答曰∶古之治病，随证施设，如箭中的，故应手而愈。妙体存乎心，模体行以意。今人之体，古方书无有加减，祸福相半。古称单方疗病为效最切，择以佐使斯为治病。痈疽之疾如山源之水，一夕暴涨，非决其要会支之大渠，使杀其势，则横潦为灾。猛烈之疾以猛烈之药，此所谓以毒攻毒也。金丹之性，真水不胜，客火上炎。草木之反，热毒蕴结。五金八石，各从其类。朱砂下砒，硝石化伏（伏谓伏火丹也。）犀角、大黄，攻治无畏。仙芝无虚实证此外则针灸佐之（谓如仙芝方，它方非针灸佐之不可）。《千金方》惟五香连翘散、猪蹄汤、金犀角丸有准。《鬼遗方》世称奇妙，究其所以，除木占斯散未闻可以施手，而败酱占斯，世皆莫识，遂为文具苏梗、忍冬不能救急，绿豆、乳香可治金石，举此显显数者，以别是非，尔后不可概举。然仓卒之间，医者纷纷莫知适从，上下毕备，乃可成事，应入门看候，便须以醋调药。未溃者当心点之如棋子大，良久视其痛与不痛。不知痛者加一点，不痛良久又加一点，至满上而不痛及痛如昔者，为入肉，为不应药（以上论仙芝，无他法，只以本方用之）。已溃者子试之，及数与未及数者，决轻重，应点随手而痛者妙。食顷者四分，又食七分（此言寻常痛，今点愈痛，昔日痛今不痛，皆应上法）。消息在临时之妙，须定意商量，于此时决死生也。即应病服药，初进二钱，如五里进三钱，如五里进四钱，如早至晚六钱。",
									"type":"paragraph"
								},
								{
									"detail":"止如此两者，亦言以毒攻毒也（此言仙芝，余药根据本法）。当日进药三服后，即用药敷之围疮面所阔肿处，以防其它，注视其东西四向。除以上法涂围外，于其头上用药一点，此妙不传试法论疮已溃，须用好浓纸作一合索子捻入，看分数，如背上自肝以上，试直入无偏斜，及一寸三分者为将通，十全三四，过此不治。虽过数而精神强者，须以竹膜一片可敷疮口。密者，先择一净明室中，以水湿疮口四旁。然后敷竹膜，在静看其动，似气之拽拽则已通矣。非风非扇而与呼吸相应，十死不治。无此者可疗，余法载前论。一应背溃皆以此法试至妙，如无大竹膜可糊合为之。",
									"type":"paragraph"
								},
								{
									"detail":"腐肉色青黑缺牙不附骨者，用炼刀竹刀割之，或已腐而肌肉薄者，不可割，当下食，恶肉膏。先熏后用，应溃后无死证，可下手，不然不治（证见前论）。",
									"type":"paragraph"
								},
								{
									"detail":"长肉之法，须恶肉尽乃可下，下而看淫，淫生而有红黄者，红黄者吉；淫生而无肉意青黑者凶。未下前先用药汤洗，洗后复用葱少盐多汤洗之，微干乃可用。忌一切厌秽妇人孝子见之，下后仍不许他人揭看。大凡无淫肉不生，淫上有一层淫，淫如黄绵在肉之上也。",
									"type":"paragraph"
								},
								{
									"detail":"有脓者，脉洪数而紧，痛如刀锥鸡啄，按之似欲随手，当先以取脓针溃之。溃之而脉愈证退，不加针灸，唯平补而愈。当用十奇散之类。溃而证不退加针灸法。又有肉里痈一证，在好肉之里有脓当决之，否则成附骨。决而以油捻子塞之，良久乃出，可以尽毒。应行肉里，针须量其人平日饮量，以酒调药，乘其服药酒后而决之。然背无此证，浓肉有之。肠痈在肤准此。",
									"type":"paragraph"
								},
								{
									"detail":"打针法用马衔铁于甲子日，一日炼打阳针一枚如韭叶，长三寸六分；丁酉日打阴针一枚，长二寸四分；惊蛰日打雷锋针一枚，长二寸四分；又打取脓针一枚，如韭叶，长三寸六分；打炼刀一枚，小钓一个。上用桑白皮，紫藤香煮一周时，以紫藤香末藏之。阳针，针独疽。阴针，针痈。雷锋针，针怪形。非怪形者，必须辨认仔细，乃可针。或以尾为头，误人不浅；中脊膊贴，大痛不止。先后失序，疗之难愈。假如只一个疮而四面无头，其头在中，仍不许于中点之，大逆，只于四旁浓涂，根据常法。假如一个至数个，须察其至甚、先甚后轻、先轻后甚。法当先其轻者，后其甚者。反此者即与本方，服药不能应，虽不害其命，而留之日久。病形虽多，针敷则一，收外攻内，侯其聚合。内毒盛者，急攻其内；外毒盛者，速泻其热。日夜收攻，庶几无失。",
									"type":"paragraph"
								},
								{
									"detail":"骑竹马量灸法∶发背脑疽、肠痈、下部痈、乳痈、喉痈、牙痈、手足一切痈疽、或胸腹不测丹痈、紧硬之属。先令病患以肘凭几竖臂腕，要直，用篾一条，自臂腕中曲处横纹，男左女右，贴肉量起，直至中指尖尽处截断为准，不量指爪。却用竹杠一条，使病患脱衣骑定，令身直。前后用两人杠起，令脚不着地。又令一人左右扶定，勿令僵仆。却将前所量臂腕篾，从竹杠坐处尾闾穴直贴脊骨，量至篾尽处为准，用墨点定。此穴是取中，非灸穴也。却用稻杆子量病患中指中节，相去两横纹为准，男左女右剪断，将稻杆准子从篾点定处，两边各横量一寸，准子尽处取两穴各五壮或七壮，不可多灸。不问痈生何处，并用此法灸之，无不愈也。此二穴心脉所起，凡痈皆心火留滞而生，灸此二穴则心火实时流通，不三日而愈，可以起死救危，有非常之功也。屡试而屡验矣。《素问》云∶诸痛痒疮皆属于心。又云∶荣气不和，逆于肉理，则生痈肿。荣气者，血也。心能行血，血即滞则脉不行，故逆于肉理，则生痈肿。灸此二穴，心火调畅，血脉自流通，愈于服药多矣。",
									"type":"paragraph"
								}
							]
						},
						{
							"type":"section",
							"title":"第一法",
							"content":[
								{
									"detail":"先从男左女右臂腕中曲处横纹起，用薄篾一条量至中指齐肉尽处，不量指爪为准，剪断",
									"type":"paragraph"
								}
							]
						},
						{
							"type":"section",
							"title":"第二法",
							"content":[
								{
									"detail":"男以左手，女以右手，先将中指用薄篾量取中间一节两横纹，断为同身一寸，为准子。",
									"type":"paragraph"
								}
							]
						},
						{
							"type":"section",
							"title":"第三法",
							"content":[
								{
									"detail":"先令病患脱去上下衣服，以大竹杠一条跨定，令两人徐徐杠起，足要离地五寸许，两旁以两人扶定，勿令动摇不稳，却以第一图准子贴定竹杠，从尾闾起贴脊，量至准子尽处，以墨点定记之，非灸穴也。此是取中穴止处。却以第二图取同身寸准，取两寸平折，自中穴量之，以中分取傍各一寸，方是灸穴。",
									"type":"paragraph"
								},
								{
									"detail":"治痈疽发背疖毒一切恶疮，并妇人乳痈。灸法以麻皮一条，从手臂大曲横纹中度起，牵至中指第二节横纹处为定，引而倍之截断，遂将此准从结喉处按定，双引两头，垂于背脊直下，取准头尽处点定，此是定高下也。又以小竹篾一条比大拇指上节一寸为准，却将此准就于背中点定处，旁去一寸，点一穴灸五壮或七壮。若已破，灸后三二日间疮口合，再就前穴又引一寸，点一穴五壮或七壮十壮。凡此点穴亦皆男左女右灸，不可丝毫失也。此灸法活人甚多，立有神效，故锓本附于宝书之中，以救疾苦，不可忽之。",
									"type":"paragraph"
								},
								{
									"detail":"\\r图\\pk-k6.bmp\\r凡点穴用灸，须端坐以两手垂于膝上，头不可俯仰动摇，庶不失穴道，切宜记之。",
									"type":"paragraph"
								},
								{
									"detail":"灸法曰∶诸阳热而为痈疽，故灸手左右曲池，手七里肩峰骨后缝，足风市，足腿骨上缝骨，足三里炷如麦粒，各三壮，立此止痛也。",
									"type":"paragraph"
								},
								{
									"detail":"又灸一切恶疮并喉闭发背等，每用细索或带子，以病者右手大指第二指，拈直臂量，当心看索之多少，平折作两半，自病者喉以索只搭过，至背上，看至近处，两头各更加一寸，夹脊骨为穴灸，各灸三壮立效（赵唐卿传）。",
									"type":"paragraph"
								}
							]
						}
					]
				}
			]
		},
		{
			"type":"section",
			"title":"卷下",
			"content":[
				{
					"type":"section",
					"title":"方法",
					"content":[
						{
							"type":"section",
							"title":"正药指授散",
							"content":[
								{
									"detail":"此药本无名，因先生遇老人于山，自云姓徐，指而授之，乃号徐仙芝方散，皆以为名。",
									"type":"paragraph"
								},
								{
									"detail":"按仙芝圆者为阳，方者为阴，阴阳对生，面青，背紫黑色，根盘如蜈蚣，四叶对芳，五月而花，有花无实，凌冬不凋，丛秀异于它草，生深山大泽于水石之间。采以五月五日，采讫择根令齐，便于急水中摆去沙土，挂于微带风日处，不可大把叠束，恐烂不佳，而气味无力，方圆各收一处，不可相杂，即干，临时用方圆两根，各作一包，无令差误。每用磨子磨之，不得近铁，取极细为度。忌僧尼妇人孝子鸡犬一切厌秽见之。拣天德月德天医，或七月七日吉日合之，根据此法则其验如神。寻常疏纵不根据此法，则功效便迟矣。即尊奉此药，不可不虔。为制造杀毒定疮，即以为散，用酽醋调之。根敷其头，圆者敷其右，方者敷其左，一个时辰当住。大痛若不住，加一服，又不住可加后药∶仙芝根叶（共一两半）梓寄生（半两）夜明砂（一两）上根据前法浓调敷之，风毒盛极加赵侯须（一两，本草名败酱）丝瓜（半两，生者佳，冬，可预霜前收，临时末之以敷。生者则细切，石臼中杵，绞汁，以一盏当一两，不用醋调，只用汁调。更佳。此物亦有阴阳，长瘦为阳，短肥为阴，可偶用之）如烟浆沸泼风毒火丹，者可加夜明砂（通前半两）、真牛黄（一字）、犀角（水磨半钱，不然细末之）根据前法，不用醋调，以丝瓜汁，犀角磨水调敷。",
									"type":"paragraph"
								}
							]
						},
						{
							"type":"section",
							"title":"服食仙翁指授散",
							"content":[
								{
									"detail":"仙芝（四两，方圆根茎枝叶对用，制如前法）丝瓜（一两）夜明砂（一分）上每用三大钱，温酒调下。病在上者，先食后服。凡毒盛者，加赵候须（一两），犀角末钱），每用三钱酒调下。饮酒闷者木通汤下，如烟浆者加牛黄（一钱），赤茯苓（半钱），用酒",
									"type":"paragraph"
								}
							]
						},
						{
							"type":"section",
							"title":"老翁神杖散",
							"content":[
								{
									"detail":"梓寄生（一两）夜明砂（一两）上为细末，每用二钱，温酒调下。催服根据仙芝式。敷药如前，以醋调之，丝瓜汁尤佳。",
									"type":"paragraph"
								},
								{
									"detail":"梓寄生，即梓树上老寄生藤。自地下量起，与人额齐，以下者不用，以上者取七尺。如无，只取三尺六寸，每条皆如此。若一藤一枝者，不取。一藤二枝者，可取。择二吉日采，无令人多见。采归，以利瓷片轻手刮去外黄皮，再刮去中间白肉，内心不用。瓦上微火焙干，磨子磨之，五月五日尤佳。",
									"type":"paragraph"
								}
							]
						},
						{
							"type":"section",
							"title":"玉女飞花散",
							"content":[
								{
									"detail":"蜀桑根（取大者）上即芫花根，不用木，五月五日采。水中轻轻洗去土，烧淡醋令沸，以花根于醋中一走过，觉色变白如寄生法。当日采，当日刮，令极细。每服一字，温酒一大盏。放药于盏。",
									"type":"paragraph"
								},
								{
									"detail":"良久，面上花飞，服下。催服如入门式，敷以丝瓜汁，醋调亦可。",
									"type":"paragraph"
								}
							]
						},
						{
							"type":"section",
							"title":"赵侯须散",
							"content":[
								{
									"detail":"赵侯须（即败酱草，干者四两）苦辣回根（七寸）甘草节（三寸）乳香（一钱）穿山荷根（即蒲桃藤根，七寸）上生捣为粗末，干者为细末，共为一剂，分三服。每服用好酒三升，半煎至七分去滓服，敷用酒，调根据上法。",
									"type":"paragraph"
								}
							]
						},
						{
							"type":"section",
							"title":"六化丹",
							"content":[
								{
									"detail":"即犀角丸易名，以神贵其药而为俗子所珍，因其能化风、化热、化毒、化结、化积、化脓为水，故曰六也。",
									"type":"paragraph"
								},
								{
									"detail":"犀角（生者，一两）黄芩（一两）大黄（一两）巴豆（半两，去心除油）升麻（一两）当归（一两）栀子（一两）白蔹（一两）甘草（一两，炙）天南星（一两）黄（一两半）防风（去芦，一两）上为细末，以早潮顺流新汲水丸如梧桐子大。每服五丸，不拘时候，随证量人大小用之",
									"type":"paragraph"
								}
							]
						},
						{
							"type":"section",
							"title":"十奇散",
							"content":[
								{
									"detail":"本法称此药无情，全不类治痈疽者。然古圣神工所制，殆不可测，不拘老幼，已溃未溃服一二服，立效。据考证，今收入平补药中，庶几中的。",
									"type":"paragraph"
								},
								{
									"detail":"人参（一两，去芦）当归（一两，去芦）黄（一两）川芎（半两）白芷（半两）桔梗（半两，用苦者，不可用甜者）甘草（半两，炙）桂（半两，薄者去皮取心）浓朴（半两去皮，姜汁炙）防风（半两）上为细末，每服二钱，温酒调下，催服如前法，本法加至六钱止。",
									"type":"paragraph"
								}
							]
						},
						{
							"type":"section",
							"title":"逼毒散",
							"content":[
								{
									"detail":"当归（一两）枳壳（一两，去瓤炒）甘草（一两，炙）白芷（一两）贝母（三两，去心上为细末，每服二钱，酒水各半盏，煎至六分，日四五服。",
									"type":"paragraph"
								}
							]
						},
						{
							"type":"section",
							"title":"黄真君妙贴散",
							"content":[
								{
									"detail":"硫黄（好者，不计多少）上用荞麦面为窝子，包黄在内，于热火中两边，令黄黑取去，入乳香半两细研，用井花水调，以熟绢剪如所肿样贴之，留窍，日两易。",
									"type":"paragraph"
								}
							]
						},
						{
							"type":"section",
							"title":"托里地脉散",
							"content":[
								{
									"detail":"当归地蜈蚣赤芍药甘草（各一两）上为细末，每服二钱，温酒调下。",
									"type":"paragraph"
								}
							]
						},
						{
							"type":"section",
							"title":"黄芩散",
							"content":[
								{
									"detail":"洗疮肿烂处，化恶血脓汁，活血调荣卫。",
									"type":"paragraph"
								},
								{
									"detail":"黄芩（二两）秦皮（真者）莽草细辛白芷川芎黄连（各半两）羌活（一两半）上为粗末，每用一两半，以猪蹄煮熟，去蹄入前药，煎数沸，通手以绵惹洗癌疮，直至药冷为度。洗后使麝香膏贴。春冬一日一洗，夏秋一日两洗。",
									"type":"paragraph"
								}
							]
						},
						{
							"type":"section",
							"title":"秦皮散",
							"content":[
								{
									"detail":"破与未破宜先洗，以此药消逐恶肉脓水。",
									"type":"paragraph"
								},
								{
									"detail":"秦皮（三两）莽草（二两）细辛苦参（各一两半）黄芩当归（各一两）上为粗末，每洗时用猪蹄汤和药一两同煎二十沸，去滓。通手以绵惹洗，以五枝煎贴之",
									"type":"paragraph"
								}
							]
						},
						{
							"type":"section",
							"title":"芎黄散",
							"content":[
								{
									"detail":"洗疽疮化毒，散脓汁，生肌肉，止疼痛。",
									"type":"paragraph"
								},
								{
									"detail":"川芎大黄黄芩何首乌（各五钱）当归黄连香白芷（各三钱半）上为细末捣烂，每用猪蹄汤煎药数沸，去滓。以绵惹洗之，药冷止。",
									"type":"paragraph"
								}
							]
						},
						{
							"type":"section",
							"title":"猪蹄汤",
							"content":[
								{
									"detail":"猪蹄（一只，治如食法）黄（三两）黄连（三钱）芍药（三两）黄芩（二两）野狼牙根（二两）蔷薇根（二两）上以水三斗煮猪蹄令熟，澄取二斗六升，或一斗六升下诸药，煎取一斗去滓，分三服洗",
									"type":"paragraph"
								}
							]
						},
						{
							"type":"section",
							"title":"槐白皮汤",
							"content":[
								{
									"detail":"槐白皮（一两）桑白皮紫藤香（即降真香）防风（各半两）上咀，水三升，煎至升半，代猪蹄汤洗。",
									"type":"paragraph"
								}
							]
						},
						{
							"type":"section",
							"title":"熏药",
							"content":[
								{
									"detail":"雄黄（好者一两）雌黄（一两）蚌粉（三两）上为细末，用阔口瓶入米醋一升，不蛀皂角一挺，药末五钱，同煎至沸，以气熏疮，冷欲尽，再烧半挺炭投醋中，取气熏之，直至炭淬醋尽为度，日一用。",
									"type":"paragraph"
								}
							]
						},
						{
							"type":"section",
							"title":"活血散",
							"content":[
								{
									"detail":"治脓出不快，肢体闷痛，寒热无时，口苦舌干，不思饮食。",
									"type":"paragraph"
								},
								{
									"detail":"金星草（五叶）川芎羌活（各一分）人参（半两）甘草（三分）上为末，每服二钱，温下，日三服。如大肿赤疼痛，用麦门冬五钱捣烂热调令清，以鹅毛刷在瘭肿瘢上。",
									"type":"paragraph"
								}
							]
						},
						{
							"type":"section",
							"title":"轻肌丸",
							"content":[
								{
									"detail":"止疼化毒除脓，寒热烦躁，脚手无力，四肢倦，虚渴，气乏不匀。",
									"type":"paragraph"
								},
								{
									"detail":"慈姑（一两）何首乌甘草（炙，各三分）独行（一两，去皮）地黄（半两）虾啾唧（上为末，每服二钱，水一盏，薄荷七叶煎至八分温酒下。",
									"type":"paragraph"
								}
							]
						},
						{
							"type":"section",
							"title":"大车螯散",
							"content":[
								{
									"detail":"车螯（一个，黄泥田济通红，去泥置地上，去火气）大戟（净洗）芫花（醋炒）漏芦甘草（炙）槟榔（各半两）甘菊（去梗叶，其梗一名傅延年）大黄（三分）腻粉（一分）上各为末，每服二钱。车螯末二钱，腻粉一钱拌和，于更初用栝蒌酒下。如人行五里即下恶毒脓血二三行，不用止自住。凡后生，只一服，老少加减。",
									"type":"paragraph"
								}
							]
						},
						{
							"type":"section",
							"title":"小车螯散",
							"content":[
								{
									"detail":"车螯（二分）轻粉（二钱）甘草（一分）栝蒌（一个）上各为末和匀，每服二大钱，五更初煎，栝蒌酒调下。",
									"type":"paragraph"
								}
							]
						},
						{
							"type":"section",
							"title":"内托散",
							"content":[
								{
									"detail":"大止疼痛，如未破，即点破有脓。",
									"type":"paragraph"
								},
								{
									"detail":"川乌（一两，炮）茯苓（三分）苦杖（半两）独活白芷甘草（炙，各一两）上为末，每服二钱，酒调下，日三服。",
									"type":"paragraph"
								}
							]
						},
						{
							"type":"section",
							"title":"解关散",
							"content":[
								{
									"detail":"治疽毒头痛，寒热心烦闷躁，肌困无力，去恶毒脓血。",
									"type":"paragraph"
								},
								{
									"detail":"麻黄（三分，去节）大黄（三分）肉桂（半分）甘草（半两，炙）诃子（五个，去核）枳壳木通（各一两）木瓜（一个）上为末，每服二钱，水一盏，姜三片，葱白三寸连须，煎至八分，通日服，片时自然汗出，再进数服，痛热即减。",
									"type":"paragraph"
								}
							]
						},
						{
							"type":"section",
							"title":"金花散",
							"content":[
								{
									"detail":"顺气补内去邪毒，治疽皮燥痛，快脓止疼。",
									"type":"paragraph"
								},
								{
									"detail":"蒲黄（一两）赤芍药（二分）地骨皮蔓荆子（各半两）石菖蒲（一分）甘草（三分）上为末，每服二钱，温酒下，薄荷汤亦可。",
									"type":"paragraph"
								}
							]
						},
						{
							"type":"section",
							"title":"排脓散",
							"content":[
								{
									"detail":"去疼脓，逐恶血，化肿毒，退寒热。",
									"type":"paragraph"
								},
								{
									"detail":"防风（一两，洗）仙灵脾（即淫羊藿）甘草（炙，各半两）川芎（半两）白芷（三分）人参（一两半）细辛（一两半）上为末，每服二钱，温酒调下，如不饮，糯米汤下，不拘时候。",
									"type":"paragraph"
								}
							]
						},
						{
							"type":"section",
							"title":"五积匀气丸",
							"content":[
								{
									"detail":"治五发风毒，逐余毒恶气，行血脉。",
									"type":"paragraph"
								},
								{
									"detail":"杏仁（八十一粒，去皮尖）巴豆（八十一粒，去皮，研）木香（一分）黑附子（一分）当归（一分）小坯（半两，即苏木）上为末和匀，用糯米煮饭为丸，如绿豆大，每服五丸，临卧薄荷汤或姜汤吞下，量虚实",
									"type":"paragraph"
								}
							]
						},
						{
							"type":"section",
							"title":"败毒散",
							"content":[
								{
									"detail":"已破宜服，逐恶毒流清，去毒浊。",
									"type":"paragraph"
								},
								{
									"detail":"麻黄（一两一分，去节）白术苍术荆芥（各一两）甘草（三分，炙）大黄（半两）薄荷（生花者一分）黄芩（半两）上为末，每服二钱，水一盏，葱白三寸，煎至八分，不拘时候。",
									"type":"paragraph"
								}
							]
						},
						{
							"type":"section",
							"title":"托里散",
							"content":[
								{
									"detail":"止疼托里固济脏腑。",
									"type":"paragraph"
								},
								{
									"detail":"山蜈蚣（二两）当归（二分）地黄（去土）甘草（炙）浓朴（炙）白术白芷川芎（各半两）川乌（三分，炒）黑豆（一合）麻黄（三分，去节）上为末，每服一钱，温酒调下，如不饮酒，水一盏，姜三片，薄荷五叶，同煎至八分，日连进三五服。",
									"type":"paragraph"
								}
							]
						},
						{
							"type":"section",
							"title":"内补散",
							"content":[
								{
									"detail":"已破而脓汁出，多疮坏烂，肌肉未生，宜服此方。",
									"type":"paragraph"
								},
								{
									"detail":"附子（一两，炮）粉草（三分，炙）茯苓（半两）陈皮（半两，去白）白姜（一分）人参（三分）麻黄（半两）官桂（一钱）上为末，每服一钱，葱白三寸，枣一个，煎七分服。",
									"type":"paragraph"
								}
							]
						},
						{
							"type":"section",
							"title":"内消散",
							"content":[
								{
									"detail":"已破去脓积瘀血，止痛退寒热，进饮食，活百脉。",
									"type":"paragraph"
								},
								{
									"detail":"红内消（二两）何首乌玄参苦参蔓荆子威灵仙（各半两）上为细末，每服二钱，温酒调下，热水亦可，不拘时。",
									"type":"paragraph"
								}
							]
						},
						{
							"type":"section",
							"title":"活脓散",
							"content":[
								{
									"detail":"治疮毒热痛燥，肢节疼痛，食减少无味。",
									"type":"paragraph"
								},
								{
									"detail":"天麻（一两，酒浸）穿山甲（三分，醋炙）萆（半两）羌活（一分）甘草（三分）上为末每服二钱，酒调下，不拘时。",
									"type":"paragraph"
								}
							]
						},
						{
							"type":"section",
							"title":"五参丸",
							"content":[
								{
									"detail":"治疽疮经延日月，传成冷疽毒，宜服此药。",
									"type":"paragraph"
								},
								{
									"detail":"丹参人参苦参玄参沙参蔓荆子何首乌紫菀威灵仙木香（各三分）乳香（一分）上为末，炼蜜为丸，如梧桐子大，空心用麝香酒下三十丸或四十丸。",
									"type":"paragraph"
								}
							]
						},
						{
							"type":"section",
							"title":"内消丸",
							"content":[
								{
									"detail":"解利风毒，气痈，痼发之，毒作痛烦。",
									"type":"paragraph"
								},
								{
									"detail":"黑附子（半两，炮）川乌（炮，去皮尖）草乌（水煮去皮）干蝎僵蚕（各一分）雄黄（半两，研）上为末，炼蜜丸如绿豆大，每服二丸，薄荷酒嚼下。大段发急者，只作散子，每服一钱，薄荷酒调下。",
									"type":"paragraph"
								}
							]
						},
						{
							"type":"section",
							"title":"内消活关轻窍散",
							"content":[
								{
									"detail":"可同内解散同服，更将疽发中金花散同煎服。如欲洗，以用芎黄散洗，后用百花膏贴。",
									"type":"paragraph"
								},
								{
									"detail":"如渐觉消退，未十分好，更服瘭中内托散，固济丸，再用瘭内秦皮散洗之，碧油五枝煎膏药贴之，不然使癌发内作。槟榔散亦得。",
									"type":"paragraph"
								},
								{
									"detail":"附子（半两，炮）川乌（半两，炮，去皮尖）草乌（一两半，如前法）麻黄（去节）沉香（一分）苍术（三分）防风（半两，炙）萆（一分）杜仲（半两，炙）上为末，每服二钱，水一盏，姜三片，枣一个，煎七分，通口服。",
									"type":"paragraph"
								}
							]
						},
						{
							"type":"section",
							"title":"生肉膏",
							"content":[
								{
									"detail":"凡疮即愈，肉渐满，可将收口，且用收口药微掺一层，乃用生肉膏盖五日后，去膏，用正收药仍盖以油单，忌伤风也。",
									"type":"paragraph"
								},
								{
									"detail":"槟榔（半两）生地黄（二两）辛夷（二两）薤白（五两）独活当归大黄白芷川芎黄芩芍药续断（各一两）上以腊月猪脂为煎。",
									"type":"paragraph"
								}
							]
						},
						{
							"type":"section",
							"title":"麝香膏",
							"content":[
								{
									"detail":"长肉，逐败血，合疮口。",
									"type":"paragraph"
								},
								{
									"detail":"黑附子（半两，生）肉豆蔻（五个，去皮）陈皮（半两，去白）皂角（三荚肥者）槟榔（四个）羌活（一分）黄连白芷当归（各半两）白姜大黄缩砂（各一两）上细捣微烂，麻油一斤于铛内同煎。又慢火煎至一半，药焦黑为度，去滓，再入净铛煎，滚，入黄丹，筛过者五两，又入油煎干一半许，以净瓷钵盛之，放地下出火一日。",
									"type":"paragraph"
								}
							]
						},
						{
							"type":"section",
							"title":"桃红散",
							"content":[
								{
									"detail":"治疮口未合，烂臭瘀肉未去，时水出，以此掺之。",
									"type":"paragraph"
								},
								{
									"detail":"黄丹（一两，隔纸炒）硫黄（三分）茱萸（三分）轻粉（四钱）上为细末，用麻油调和再干之，洗疮拭掺之。",
									"type":"paragraph"
								}
							]
						},
						{
							"type":"section",
							"title":"白槟榔散",
							"content":[
								{
									"detail":"收疮口长肉。",
									"type":"paragraph"
								},
								{
									"detail":"槟榔（炒）白芨黄柏（去粗皮）木香（各半两）上为末，轻粉二钱和匀，如疮干，即以腊月猪脂调药敷之，湿则干糁。",
									"type":"paragraph"
								}
							]
						},
						{
							"type":"section",
							"title":"红雪散",
							"content":[
								{
									"detail":"敛疮口长肉。",
									"type":"paragraph"
								},
								{
									"detail":"黄柏黄连（各一两半）黄丹（三分，隔纸炒）轻粉（二钱）上为末，凡经十余次洗后，其烂肉瘀脓不尽，方用止。",
									"type":"paragraph"
								}
							]
						},
						{
							"type":"section",
							"title":"生肌药",
							"content":[
								{
									"detail":"凡痈疽已溃，多有瘀肉坏在四旁，遂令疮深寝至断筋蚀骨。法须去瘀肉，用速急生肉煎，庶几不令伤风，日久不愈。去瘀肉法∶淡醋一碗入盐一字，以鸡羽轻轻拂瘀肉处，少顷，用竹片夹缚作一摘，镊子摘去瘀肉，以药掺之。",
									"type":"paragraph"
								},
								{
									"detail":"川乌（一分，炮）诃子（三个，去核）紫藤香（一分）生硫黄食茱萸（各半两）龙骨白蔹（各一钱）上为细末干掺，却用生肉膏浮虚盖之，勿令相着，其肉立生。如疮干，恐痛，或干已痛，则用茱萸四十至五十粒，清油一灯盏，煎取茱萸焦调敷佳。",
									"type":"paragraph"
								}
							]
						},
						{
							"type":"section",
							"title":"扞骨散",
							"content":[
								{
									"detail":"安愈后宜用之。",
									"type":"paragraph"
								},
								{
									"detail":"牡丹皮（一两）柴胡（三分）赤芍药茯苓白芍药当归（各半两）甘草上为末，每服一钱半，水一盏，姜三片，枣一个，同煎至八分，通口服，一日三服，不",
									"type":"paragraph"
								}
							]
						}
					]
				},
				{
					"type":"section",
					"title":"乳痈",
					"content":[
						{
							"detail":"凡乳痈易萌，皆由气逆，寒热相乘，荣卫缝结，乳汁不行而生痈。四十以下，治之多愈；四十以上十愈四五。未成者吸其乳，非乳者下。其已成者，如痈法治之。在乳房而不善治，腐漏者三年而死。中乳房者不救（此句言针）。",
							"type":"paragraph"
						},
						{
							"detail":"\\r针乳痈图\\pk-k7.bmp\\r",
							"type":"paragraph"
						},
						{
							"type":"section",
							"title":"乳痈方",
							"content":[
								{
									"detail":"萱草根上捣烂酒浸服，滓敷。",
									"type":"paragraph"
								},
								{
									"detail":"又方",
									"type":"paragraph"
								},
								{
									"detail":"苣霜叶上不计多少，取阴干为末，如急用则焙干之，以井花水调涂，不若取丝瓜汁调最妙。此药贴涂发背、一切痈疖，与玉女飞花散为表里。",
									"type":"paragraph"
								},
								{
									"detail":"牛角（切成片）蚌粉（三钱匕）糯米（安角上同于炭火上成灰，取七钱匕）上作五服，嚼乳香酒下，乳香入在内尤佳。",
									"type":"paragraph"
								}
							]
						},
						{
							"type":"section",
							"title":"导经散子",
							"content":[
								{
									"detail":"皂角灰蛤粉上为细末，半钱或一字，温酒调下。急以手揉乳，敷以天南星末，用水调上，未效加木别子以醋调涂，次服栝蒌散。",
									"type":"paragraph"
								}
							]
						},
						{
							"type":"section",
							"title":"栝蒌散",
							"content":[
								{
									"detail":"栝蒌（一两）乳香（一钱）上为细末，每服一钱，温酒调下。如有乳者急以纸五寸阔一片，用火烧于三寸许置瓶中，火欲过未过，便以瓶口掩乳，以手扶定。其乳吸在瓶中，觉飕飕乳在瓶，则便取去，急洗以药。若本无乳，根据痈法治，危亦林《得效方》云热者加石膏末少许。",
									"type":"paragraph"
								}
							]
						}
					]
				},
				{
					"type":"section",
					"title":"软疖",
					"content":[
						{
							"detail":"问曰∶软疖之称何由有此。",
							"type":"paragraph"
						},
						{
							"detail":"答曰∶大人毒存而为漏，小儿毒存而为软疖，逼其毒而已矣。",
							"type":"paragraph"
						},
						{
							"type":"section",
							"title":"止痛水银膏",
							"content":[
								{
									"detail":"寻常小可疮疖，无脓而痛，不可忍，诸药所不能止者，用此立效。",
									"type":"paragraph"
								},
								{
									"detail":"水银（一分，要好者）寒水石（一两）巴豆（二十七粒，火炮过）朱砂（半两，要好）硫黄犀角白蔹（各半两）海螵蛸黄丹（，各二两）上先以津液调和水银如泥后，和诸药末，用米饮丸如两梧桐大，取新汲井水研药一丸，当疮心点之。如水透内则住，不然加之，以知为度。服金石人，用砂糖为丸，去海螵硝加朴硝半两井花水顿进五粒便下，然须识证者可使，否则虚实失宜矣。",
									"type":"paragraph"
								}
							]
						},
						{
							"type":"section",
							"title":"软疖方",
							"content":[
								{
									"detail":"宜用淡豉饼。",
									"type":"paragraph"
								},
								{
									"detail":"薤白淡豉（各等分）上二味共舂作饼掩之，留疮口泄气。",
									"type":"paragraph"
								},
								{
									"detail":"又方",
									"type":"paragraph"
								},
								{
									"detail":"槐树木上自起皮青皮灰伏出儿鸡子壳（瓦上烧）轻粉上为细末调涂之。",
									"type":"paragraph"
								},
								{
									"detail":"又方",
									"type":"paragraph"
								},
								{
									"detail":"银锅子为细末调涂之极妙，鸡子白调亦可。",
									"type":"paragraph"
								}
							]
						},
						{
							"type":"section",
							"title":"治清疔",
							"content":[
								{
									"detail":"谷精草（要净者）蝉壳（各一两）苍术（五两）上为末，每服一钱，水调服，食前仍以针刺疔出水，用桑柴灰汁洗之立效。",
									"type":"paragraph"
								}
							]
						}
					]
				}
			]
		},
		{
			"type":"section",
			"title":"后序",
			"content":[
				{
					"detail":"文礼不才，蒙贤太守招致求医，会新安王太监论及背证，文礼历举诸家治法，因投其机。遂令编类校正，集成一书，名曰“卫济宝书”。后之览者勿诮愚为僭可也。徐文礼识。",
					"type":"paragraph"
				}
			]
		}
	]
}