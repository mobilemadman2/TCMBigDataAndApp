{
	"book_title":"内府秘传经验女科",
	"content":[
		{
			"type":"section",
			"title":"卷一",
			"content":[
				{
					"type":"section",
					"title":"月经前期论（一）",
					"content":[
						{
							"detail":"其症血来如猪肝水，五心作热，腰疼，小腹痛，面萎色黄，不思饮食，乃气血皆虚。先用黄芩散，退其五心烦热。后用调经丸，次月血胜疾除，而人清安矣。",
							"type":"paragraph"
						},
						{
							"detail":"黄芩散",
							"type":"paragraph"
						},
						{
							"detail":"川芎川归（酒洗、炒）白芍苍术（米泔浸）甘草天花粉知母黄芩水一盅，煎七八分温服，渣并。",
							"type":"paragraph"
						},
						{
							"detail":"调经丸",
							"type":"paragraph"
						},
						{
							"detail":"三棱（醋炒）莪术（醋炒）川芎川归（酒洗）白芍（酒洗）小茴生地（酒洗）熟地八角茴玄胡白茯砂仁乌药香附（各二两，童便炒）上为末，早米糊丸，梧桐子大，不拘时，酒下百丸",
							"type":"paragraph"
						}
					]
				},
				{
					"type":"section",
					"title":"月经后期论（二）",
					"content":[
						{
							"detail":"其经来如屋漏水，头昏目暗，小腹作痛，更兼白带，咽中臭如鱼腥，恶心吐逆。先用理经四物汤，次服内补当归丸，下月疾愈。",
							"type":"paragraph"
						},
						{
							"detail":"理经四物汤",
							"type":"paragraph"
						},
						{
							"detail":"川芎（三）川归（七，酒洗）白芍（七）生地（八）黄芩（七）白术（八）柴胡（五）香附（一钱）玄胡（一钱）三棱（七，醋炒）水一盅，煎七分。",
							"type":"paragraph"
						},
						{
							"detail":"内补当归丸",
							"type":"paragraph"
						},
						{
							"detail":"续断（八）阿胶（一，炒）甘草（四钱）川芎（七钱）干姜（五钱，炙）白芷（六钱）白芍（一钱二，酒炒）熟地（五钱）蒲黄（一钱）浓朴（八分，姜汁炒）吴茱萸（七钱）附子泡白茯苓（八钱）肉苁蓉（八钱，酒洗）上或各一两，蜜丸如梧桐子大，空心酒下八十丸。",
							"type":"paragraph"
						}
					]
				},
				{
					"type":"section",
					"title":"月经或前或后（三）",
					"content":[
						{
							"detail":"其症因脾土不胜，不思饮食，由此血衰，月水往后期矣。或次月饮食多进，月水又往前矣。用药不须调血，只宜理脾，脾土胜旺，血匀气顺，自然应期，当紫金丸。",
							"type":"paragraph"
						},
						{
							"detail":"紫金丸",
							"type":"paragraph"
						},
						{
							"detail":"青皮陈皮良姜苍术（米泔水浸）槟榔枳壳砂仁（微炒）红豆香附（制）乌药三棱（醋炒）莪术（各二两）上为末，早米糊丸，梧桐子大，食前米汤送下百丸。",
							"type":"paragraph"
						}
					]
				}
			]
		},
		{
			"type":"section",
			"title":"卷二",
			"content":[
				{
					"type":"section",
					"title":"脉法",
					"content":[
						{
							"detail":"左手寸脉洪，主胸中之怒气。关脉洪，主心中之冷气。尺脉洪，主不孤。左三指般大，主孕有思在内。尺脉小如线发，主作脉，女人血堂病，月红或前或后。",
							"type":"paragraph"
						},
						{
							"detail":"右手寸脉洪，主上焦热，咳嗽有痰，身发潮热。关脉洪，主冷气作痛。尺脉洪，主孕。尺脉小，主子宫冷。两手六脉一般洪缓而清利，主寿高。六脉俱小如线大，主胃弱不能饮食，腰痛头晕败血。六脉俱洪大浮弦，主有风气。女人除此与产后，余与男子同。男子左手洪右手弱，主大利。女子右手洪左手弱，主大利。",
							"type":"paragraph"
						}
					]
				},
				{
					"type":"section",
					"title":"辨孕男女脉法歌",
					"content":[
						{
							"detail":"左手实大是男胎，右手弦洪是女孩，两尺偏大分男女，命门滑实主怀胎。",
							"type":"paragraph"
						}
					]
				},
				{
					"type":"section",
					"title":"调经",
					"content":[
						{
							"detail":"赶前为热，退后为虚。血滞宜破，血枯宜补。常时与经前作痛为血积，经后痛为血虚。常时发热为血虚有积，经行发热为血虚有热。",
							"type":"paragraph"
						},
						{
							"detail":"【主意】妇人坤道血为基，气血调和体最宜。血盛气衰应可治，血衰气旺渐乖违。血热先期风热紫，寒痰黄淡湿违期。作痛行经气血滞，行过作痛血气虚。经血有调宗四物，湿痰枳、术二陈推。脉数黄芩荆芥穗，气血力弱入参。沉迟气滞槟榔佐，作痛满闷入青皮。虚热逍遥补心类，清之经血自如期。",
							"type":"paragraph"
						},
						{
							"detail":"逍遥散",
							"type":"paragraph"
						},
						{
							"detail":"白术（炒）川归柴胡白芍黄芩薄荷地骨皮天花粉龙胆草石莲子水煎服。",
							"type":"paragraph"
						}
					]
				},
				{
					"type":"section",
					"title":"经闭",
					"content":[
						{
							"detail":"夫经闭不通者，或坠胎及多产伤血，或久患潮热消血，或久发盗汗耗血，或脾胃不和、食少而不生血，或痢疾伤风失血，或七情伤心气停郁结，故血闭而不行也。治宜生血、补血、调血。",
							"type":"paragraph"
						},
						{
							"detail":"【主意】经凝气滞不流通，故闭将来紫淡红，病后汗多思损血，或因湿热冷兼风。气郁沉微当利气，紧寒血积又疏通，四物槟榔附莪术，桃仁牛膝桂虻虫，弦濡气虚参白术，黄鞭草牡丹芎，其间胃火干枯涸，酒佐将军大有功。",
							"type":"paragraph"
						}
					]
				},
				{
					"type":"section",
					"title":"崩漏",
					"content":[
						{
							"detail":"皆由劳伤血气，损冲任二脉，气血俱虚，不能约制其经血，故忽暴下者，或渐成淋沥者，盖妇人皆由心事不定，或人事少，故贵势脱。先富后贫，皆心火上炎，治当劝谕，而行镇心火之药。",
							"type":"paragraph"
						},
						{
							"detail":"【主意】崩漏皆由血气伤，脉来弦大细而长。东垣下陷不言热，学人须知要忖量。丹溪每论虚湿热，阴搏阳弱病之详。脉弦而数当清热，荆芥黄芩未服良。百草霜研宗四物，痛入延胡炒黑姜。脉濡气虚参白术，续断黄功效强。久崩下陷宜升举，养血调脾泻二阳。",
							"type":"paragraph"
						}
					]
				},
				{
					"type":"section",
					"title":"赤白带",
					"content":[
						{
							"detail":"赤属血，白属气，湿热为病，漏与带俱是胃中痰积下流，渗入膀胱，稠粘者是。又有如白汤者，名曰白浊，主燥湿为先，法当升之，甚者法以提其气，宜断浓味。",
							"type":"paragraph"
						},
						{
							"detail":"【主意】白带根因湿热当，赤荣白卫不调和。来而腰膝皆酸痛，漏下时多骨木枯。脉来弦缓伤乎风，炒姜散服绝其。伏龙肝散多灵验，脉数樗根效更多。",
							"type":"paragraph"
						},
						{
							"detail":"伏龙肝散",
							"type":"paragraph"
						},
						{
							"detail":"伏龙肝艾叶川芎（各一钱五分）赤石脂（）麦冬（去心）干姜（炙）川归肉桂甘草熟地（各三分）加枣煎服，或为末，米饮酒下。",
							"type":"paragraph"
						}
					]
				},
				{
					"type":"section",
					"title":"安胎",
					"content":[
						{
							"detail":"胎气宜清不宜热，宜静不宜动，有因胎病不安者，有因母病而胎不安者，宜预安之。",
							"type":"paragraph"
						},
						{
							"detail":"【主意】妊妇全凭气血谐，伤情冷热挫为灾。伤血脉濡宜四物，四君脉大旋安排。挫气缩砂为末服，术芎芩归不伤胎。",
							"type":"paragraph"
						},
						{
							"detail":"安胎饮",
							"type":"paragraph"
						},
						{
							"detail":"熟地白术（炒）当归（酒洗）川芎白芍茯苓黄芩甘草阿胶（炒）地榆艾叶（各五分）姜（三片）水煎服胎气郁滞者，宜参苏饮。",
							"type":"paragraph"
						},
						{
							"detail":"人参（二钱）苏叶（五钱）水煎服脾气虚弱者，宜六君子汤。",
							"type":"paragraph"
						},
						{
							"detail":"人参甘草（各五钱）白术（炒）茯苓（各一钱）半夏（制）陈皮（去白七分）加紫苏枳壳姜（二片）枣（二枚）水煎，不拘时服郁结伤脾者，宜归脾汤。",
							"type":"paragraph"
						},
						{
							"detail":"人参黄茯神甘草木香（忌火）酸枣仁（炒）白术（炒）圆眼肉加柴胡栀仁（炒黑各等分）姜（一片）水煎服郁怒肝脾者，宜四七汤。",
							"type":"paragraph"
						},
						{
							"detail":"苏叶浓朴（姜汁炒）茯苓（各一钱）半夏（姜制，一钱五分）加川芎、川归，怒动肝火加五味子、柴胡、姜、枣煎服。",
							"type":"paragraph"
						}
					]
				},
				{
					"type":"section",
					"title":"漏胎",
					"content":[
						{
							"detail":"妊娠月水时下者，皆由冲任脉虚，不能约制经血，血漏尽则胎毙矣。有劳役喜怒不节，或饮食触冒风寒，或母有宿疾，为风冷所乘，气血失度而血漏下。",
							"type":"paragraph"
						},
						{
							"detail":"【主意】漏胎血少气偏虚，不能卫护热乘之。脉数黄芩加白术，安胎主药善扶持。弱脉血虚全四物，艾胶制炒要知宜。下陷升提分湿热，气虚应可用参。",
							"type":"paragraph"
						}
					]
				},
				{
					"type":"section",
					"title":"胎痛",
					"content":[
						{
							"detail":"夫胎痛者，皆妊妇禁忌不知，或由生冷或触风寒，邪正相击，随气上下，冲于心则心痛，攻于肠胎，则肠胎痛。",
							"type":"paragraph"
						},
						{
							"detail":"【主意】胎痛分明胎气伤，致令妊妇痛长声。脉来细紧寒食气，缩砂四气最为良。脉涩血虚宜四物，紫苏香附服安详。尺数热痛连炒入，诊脉须分阴与阳。",
							"type":"paragraph"
						},
						{
							"detail":"四七汤",
							"type":"paragraph"
						},
						{
							"detail":"苏叶浓朴（姜）白茯苓（各一钱）半夏（一钱五分，姜制）加姜、枣，水煎服。",
							"type":"paragraph"
						}
					]
				},
				{
					"type":"section",
					"title":"恶阻",
					"content":[
						{
							"detail":"皆妇人禀受怯弱，或有风气，或有痰饮，凡妊便是有病，其妇颜色如故，脉息和顺，但觉体肢沉重，头目昏眩，择食，恶闻气味，好食酸咸，甚者作寒热，呕吐痰水。轻者不必服药，重者以半夏汤，茯苓丸可也。",
							"type":"paragraph"
						},
						{
							"detail":"【主意】血夺胃气呕咽干，一云痰火自相搏，饮食下咽随口出，致令恶阻食难吞。半夏茯苓汤要药，二陈藿术亦为尊。脉分热冷并虚实，顺气和脾胎自安。",
							"type":"paragraph"
						},
						{
							"detail":"半夏汤",
							"type":"paragraph"
						},
						{
							"detail":"半夏（姜制）缩砂（各二两）茯苓白术（炒）杏仁（去皮尖）芍药（各五两）竹叶（三十片）大枣（五枚）陈皮（五两）水煎服半夏甘而益脾，辛而散滞。姜所以制半夏之毒也。脾喜燥而畏湿，故用白术燥脾，茯苓渗湿。",
							"type":"paragraph"
						},
						{
							"detail":"脾喜通而恶塞，故用杏仁利气，陈皮泄气，竹叶清气，能去水中之火，芍药味酸，能泻土中之水，大枣取其甘而益脾耳。",
							"type":"paragraph"
						},
						{
							"detail":"茯苓丸",
							"type":"paragraph"
						},
						{
							"detail":"赤茯人参桂心干姜（炙）半夏（制）陈皮（各一两）白术（炒）干葛枳壳甘草（炙）共为末蜜丸，梧桐子大，每服五十丸，一日三服",
							"type":"paragraph"
						},
						{
							"detail":"半夏茯苓汤",
							"type":"paragraph"
						},
						{
							"detail":"半夏（制）茯苓（八分）砂仁（炒）陈皮甘草（各四分）加枣、姜、乌梅，水煎服二三剂，再服茯苓丸。此方健脾化痰滞要药，或加白术为好。若食滞加枳壳，气恼加柴胡。",
							"type":"paragraph"
						},
						{
							"detail":"回春散",
							"type":"paragraph"
						},
						{
							"detail":"白茯苓（一钱）半夏（制，一钱）陈皮（五分）苍术浓朴（各一钱、姜汁炒）砂仁（五分）藿香（八分）干姜（二分）乌梅（一个）甘草（三分）加姜三片，水煎服。",
							"type":"paragraph"
						}
					]
				},
				{
					"type":"section",
					"title":"胎肿",
					"content":[
						{
							"detail":"凡孕妇有通身肿者，有脚肿者，俗乎为胎肿，又名胎水。或脾虚不能制水者，血散四肢而肿，有胎挟水，水血相搏者，有胃虚湿者，有乘风冷者，有痢疟后而肿者，有饮食太过者，有腹胀而肿者。",
							"type":"paragraph"
						},
						{
							"detail":"【主意】胎肿皆因湿热多，山栀、卜子炒宜过，研末米调稠服下，管教虚肿渐消磨。",
							"type":"paragraph"
						}
					]
				},
				{
					"type":"section",
					"title":"子烦",
					"content":[
						{
							"detail":"夫妊娠而子烦者，是肺脏虚热乘于心，则心烦。停痰积饮在心胸之间，或中于心，亦烦也。若热烦者，但热而已。若有痰而烦者，恶闻食，气则烦燥。",
							"type":"paragraph"
						},
						{
							"detail":"【主意】妊妇心惊闷子烦，病因二火君火四月，相火六月在其间。竹叶汤除虚燥病，门冬饮子似仙丹。",
							"type":"paragraph"
						},
						{
							"detail":"犀角散",
							"type":"paragraph"
						},
						{
							"detail":"生犀角（凉心，镑）地骨皮（退热）麦冬（清金，去心）赤茯苓（导赤）条芩（泻火）甘草（生用和中）水煎服。",
							"type":"paragraph"
						},
						{
							"detail":"竹叶汤",
							"type":"paragraph"
						},
						{
							"detail":"白茯（二钱）防风（一钱）麦冬（一钱五分）黄芩（一钱五分）竹叶（五片）水煎服",
							"type":"paragraph"
						},
						{
							"detail":"门冬饮子",
							"type":"paragraph"
						},
						{
							"detail":"麦冬（去心）人参知母（各一钱）生地（八分）茯神（七分）五味栝蒌仁葛根（各五分）甘草（三分）竹叶（七片）水煎服",
							"type":"paragraph"
						}
					]
				},
				{
					"type":"section",
					"title":"子痫",
					"content":[
						{
							"detail":"孕妇忽然冒闷，不识人事，角弓反张，须臾则苏，状若中风，名曰子痫，亦谓之风症，又名子冒。",
							"type":"paragraph"
						},
						{
							"detail":"四物汤养血，加连、芩降火。四物汤方在前。",
							"type":"paragraph"
						},
						{
							"detail":"【主意】孕妇筋强语塞痰，或时发搐故名痫，脉浮弦滑羚羊散，煎服祛风渐渐宽。",
							"type":"paragraph"
						},
						{
							"detail":"羚羊散",
							"type":"paragraph"
						},
						{
							"detail":"羚羊角（镑）独活酸枣仁（炒）五加皮（各八分）防风川芎苡仁茯神川归（酒洗）杏仁（各四分去皮）木香（忌火）甘草（各三分）姜（三片）水煎服",
							"type":"paragraph"
						}
					]
				},
				{
					"type":"section",
					"title":"子悬",
					"content":[
						{
							"detail":"胎气不和，怀胎迫上，胀满疼痛，谓之子悬。恐难产。",
							"type":"paragraph"
						},
						{
							"detail":"【主意】胎气凑上腹心田，满闷胀痛曰子悬，紫苏散子安胎气，须教一服遂安然。",
							"type":"paragraph"
						},
						{
							"detail":"紫苏散",
							"type":"paragraph"
						},
						{
							"detail":"紫苏人参陈皮（去白）大腹皮（洗净）归尾川芎粉草白芍加姜（五片）葱白（七寸）煎服。胎前诸病，俱以此加减，腹痛加香附、木香，热加条芩，咳嗽加枳壳、桑白皮，呕加砂仁，泻加白术、茯苓。",
							"type":"paragraph"
						}
					]
				},
				{
					"type":"section",
					"title":"子淋",
					"content":[
						{
							"detail":"妊妇肾虚，膀胱热也。肾虚不能利水，则小便数也。膀胱热则小便涩而不利。妊娠之妇胞系于肾，肾间虚热而成淋疾，甚者心烦闷乱，名曰子淋。",
							"type":"paragraph"
						},
						{
							"detail":"【主意】子淋散在便淋中，热结便癃气不通，安荣散子功多效，服之宽快有奇功。",
							"type":"paragraph"
						},
						{
							"detail":"安荣散",
							"type":"paragraph"
						},
						{
							"detail":"麦冬通草滑石川归灯心甘草人参细辛（各五分）水煎服。",
							"type":"paragraph"
						}
					]
				},
				{
					"type":"section",
					"title":"胎死上喘",
					"content":[
						{
							"detail":"因母患热病，至六七日以后脏腑极热，熏蒸其胎，而致胎死自冷，不能自出而作喘。产母舌青者死。",
							"type":"paragraph"
						},
						{
							"detail":"【主意】脉沉病喘死胎中，动热伤胎气上冲，桂射和匀酒调下，黑神散子亦能通。",
							"type":"paragraph"
						},
						{
							"detail":"黑神散",
							"type":"paragraph"
						},
						{
							"detail":"熟地蒲黄（炒）黑干姜当归白芍（酒炒）桂心（各三两）甘草（三钱）黑豆（炒去皮，三合半）共为末，每服二钱，童便和酒调下。它本用赤芍。",
							"type":"paragraph"
						}
					]
				},
				{
					"type":"section",
					"title":"胎衣不下",
					"content":[
						{
							"detail":"产时用力，恶血上逆，胎衣亦随气上，心头迷闷，须臾不止，即亡而不救矣。",
							"type":"paragraph"
						},
						{
							"detail":"【主意】胎衣不下为何如，疲倦皆由用力过。停风衣冷或血入，胞肿令人无奈何。急服夺命丹行血，牛膝汤煎效更多。益母童便酒调下，胞衣下利更清佳。",
							"type":"paragraph"
						},
						{
							"detail":"奇命丹",
							"type":"paragraph"
						},
						{
							"detail":"附子（泡一钱）丹皮（一两）干漆（一钱，炒、烟尽为度）大黄（一两）共为末，大黄成膏，丸梧桐子大，酒下五七丸。",
							"type":"paragraph"
						},
						{
							"detail":"牛膝汤",
							"type":"paragraph"
						},
						{
							"detail":"牛膝川芎朴硝蒲黄（各三两）川归（一两四钱酒洗）桂心（五钱）共为一剂，每服（五钱）姜（三片）加生地（一钱）水煎。",
							"type":"paragraph"
						},
						{
							"detail":"又方",
							"type":"paragraph"
						},
						{
							"detail":"牛膝瞿麦归尾木通（各一钱）滑石（二钱）冬葵子（酒洗，一钱五分）枳壳（一钱）水煎热服，治妇人生理不顺，用此滑利水道，令儿易产，药分三服，水二盅，煎八分温服。",
							"type":"paragraph"
						}
					]
				},
				{
					"type":"section",
					"title":"产后寒热",
					"content":[
						{
							"detail":"凡发热乃气虚甚，非有实热也。有内伤发热，有外感发热恶寒者，亦血气虚甚，有瘀血作者。",
							"type":"paragraph"
						},
						{
							"detail":"【主意】产后发热又增寒，中感须知有几般。外邪身热脉浮紧，五积交加病自安。右寸脉大头不痛，发热皆由宿食存，香砂二陈加麦用，内伤莫作外伤看。小腹满疼有瘀血、增寒壮热掌心温、弦紧脉宜五积散，延胡葱白散为尊。日晡潮热宜八物，脉虚弦大补中论。医临药脉如临陈，虚实分明仔细参。",
							"type":"paragraph"
						},
						{
							"detail":"五积交加散",
							"type":"paragraph"
						},
						{
							"detail":"浓朴（姜汁炒）陈皮桔梗苍术（米泔水浸）川芎白芷白茯川归香附（制）半夏枳壳（炒）干姜（炙黑）肉桂甘草（炙）麻黄白芍（酒炒）青皮羌活独活柴胡前胡人参（邪胜不可用参）水（二钟）姜（三片）葱（一根）煎至八分，温服。",
							"type":"paragraph"
						},
						{
							"detail":"五积散",
							"type":"paragraph"
						},
						{
							"detail":"（其方见二十三内）",
							"type":"paragraph"
						},
						{
							"detail":"八物汤",
							"type":"paragraph"
						},
						{
							"detail":"人参白术（炒）茯苓甘草（减半，炙）归身（酒洗）熟地芍药（酒炒）川芎（各等分）他本有砂仁。水二盅、姜三片、枣一枚，煎服。",
							"type":"paragraph"
						}
					]
				},
				{
					"type":"section",
					"title":"产后血晕",
					"content":[
						{
							"detail":"宜用生化汤。有血多去而晕，宜大补血。有气虚而晕，宜大补气。有痰火泛上而晕，宜清痰降火。有瘀血不行而晕，消瘀血为主。",
							"type":"paragraph"
						},
						{
							"detail":"【主意】血晕皆由血去多，血虚痰动耳鸣锣，脉息沉微加冷厥，若然不治渐成瘕。",
							"type":"paragraph"
						}
					]
				},
				{
					"type":"section",
					"title":"产后腹痛",
					"content":[
						{
							"detail":"若腹满者，当去恶血，腹不满者，虚作痛也。",
							"type":"paragraph"
						},
						{
							"detail":"【主意】恶血不尽痛忧疑，脉来细紧与沉迟，聚宝丹磨随饮引，童便和酒最相宜。脉弦而紧黑神散，血利玄胡桂与归，心腹绞痛并儿枕，蒲黄宜入五灵脂。",
							"type":"paragraph"
						},
						{
							"detail":"失笑散",
							"type":"paragraph"
						},
						{
							"detail":"五灵脂蒲黄（各一钱）用醋水煎服",
							"type":"paragraph"
						},
						{
							"detail":"聚宝丹",
							"type":"paragraph"
						},
						{
							"detail":"没药（炙去油）真琥珀（另研）当归（酒洗焙干研末）木香（各一两）乳香（五钱，炙，去油）辰砂（水飞）麝香（各一钱。另研）上为末，或滴为小丸，或用酒糊为锭子，每用一锭，酒下或童便下尤妙。",
							"type":"paragraph"
						}
					]
				},
				{
					"type":"section",
					"title":"阴户脱",
					"content":[
						{
							"detail":"气血虚甚所以脱下，但宜养血和气，自收腰肚，常宜热之。",
							"type":"paragraph"
						},
						{
							"detail":"【主意】户物形如帕下垂，俗名呼作产门颓。治宜补气兼升法，清气升时物自回。用补中益气汤，十全大补中亦可。",
							"type":"paragraph"
						}
					]
				}
			]
		},
		{
			"type":"section",
			"title":"卷三",
			"content":[
				{
					"type":"section",
					"title":"调经种子",
					"content":[
						{
							"detail":"妇人之病，多是月候衍期，或前或后，或多或少，小腹急痛，每至经脉行时，头眩，饮食减少，气满，崩漏不止，腰腿疼肿，赤白带下，并宜调理。",
							"type":"paragraph"
						},
						{
							"detail":"【主方】川芎（七分，血药中能使气化流行，以养心血，取其辛温能行血之滞也。）当归（一钱，大能和血补血，诸血症皆宜全之。）白芍（八分，治血虚腹痛之剂也。主收敛腹中疼痛，酒浸煨用。）生地（一钱，能凉心血，疏血或衄血，吐血，凝滞瘀血，崩中血不止，胎动下血，大肠结燥，大便不润者，皆当用之。）香附（八分，气重味轻而辛散，妇人之圣药也。盖妇人心性偏执，每多郁滞，所谓多气少血此也。此药能疏气散瘀。）益母草（一钱，取其活血养血也。）甘草（三分，能和药性。）牡丹皮（七分，治肠胃积血，除结气，破瘀血，吐血衄血之圣药，及无汗骨蒸者，其能养真血而去败血，固真气而行滞气耳。）五灵脂（一钱，逐瘀血，脚膝痛不可忍者，炒令烟尽为末。）白茯苓（八分，润其肺，生津补脾，虽曰∶淡渗而其味尚甘，其阴虚者，无害也。）每剂水二盅、生姜三片、枣一枚、煎八分空心温服。",
							"type":"paragraph"
						},
						{
							"detail":"加减法∶",
							"type":"paragraph"
						},
						{
							"detail":"经水不及期先来者，血热也。加酒炒黄连（七分）。过期紫黑有块，亦血热也，更加黄连。过期而行者，血寒也、加煨干姜、肉桂（各三分）。临期正行作痛，加玄胡（八分）、青皮（五分）；经行或断续不来，积块刺痛，加红花、苏木、桃仁（各五分）；经水来过多，加黄芩（炒一钱）、蒲黄（八分），经水来即病，饮食少思，加白术（八分）、陈皮、砂仁（各五分）；肥人痰多，赤白带下，加南星（八分），苍术（八分）；气血虚弱，四肢酸软，面无颜色，加人参、黄（各五分）月信赶前，宜用凉药以清热。退后为虚，宜用温药以补虚。分而为二，当审而用之，但服养血益血，补养脾胃诸药，而血自行矣。",
							"type":"paragraph"
						},
						{
							"detail":"【主方】白芍（一钱酒炒，泻脾经之火，伐肝木。）当归（一钱酒洗，能补妇人诸血不足。）白术（一钱，陈壁土炒，大能除湿痰，故脾胃能补而清顺，气得之而能健也。",
							"type":"paragraph"
						},
						{
							"detail":"与当归、白芍同，即清脾则湿热能消）半夏（七分姜汤泡，性躁而能除湿痰、故脾胃得之而能健也。）白茯苓（八分。去皮，渗利治痰嗽，去胞中之火。）人参（七分。入肺经，助肺气而通经活血，此乃气中之血药也。）甘草（三分。除头热、肌热之圣药。）阿胶（一钱。蛤粉炒成珠，保肺经养肝血，补虚止嗽，血症皆用之。）五味子（五分。酸苦而微带辛，能引酸苦入肺肾，以收敛肺气而滋肾水。其止嗽益气除烦，补虚生津止渴）柴胡（八分。去芦，泻肝胆之火。）川椒（三分。补暖下焦。）每帖水二盅姜三片煎，食前稍热服。",
							"type":"paragraph"
						},
						{
							"detail":"加减法",
							"type":"paragraph"
						},
						{
							"detail":"五心烦热，日晡潮热，加胡黄连（五分）；不思饮食，加神曲麦芽（各二分）；头痛，加川芎（七分）。",
							"type":"paragraph"
						},
						{
							"detail":"通经散",
							"type":"paragraph"
						},
						{
							"detail":"治妇人月经不通，或积瘀血，时常作腹痛，攻刺小腹坚硬有块，及室女经不通，此药能通利之。",
							"type":"paragraph"
						},
						{
							"detail":"刘寄奴（二两）当归尾（一两）辰砂（三钱，另研）赤芍（一两）红花（一两）穿山甲（一两，炒）玄胡索（一两）莪术（一两，醋炒）官桂（三钱）乌药（一两）牡丹皮（一两，酒洗）川牛膝（一两，酒洗去芦）三棱（一两，醋炒）共为细末，每服二钱，空心热酒调下，如不用酒，薄荷汤和醋送下亦可。此方善能通经，用之于血滞者可矣。若畏而不服，养病自贻患也，然多服亦未见有误。",
							"type":"paragraph"
						},
						{
							"detail":"养荣汤",
							"type":"paragraph"
						},
						{
							"detail":"瘦怯妇人不能孕育者，以子宫血少也，可用此汤以补阴血不足，能养血滋阴，血足自然易孕。",
							"type":"paragraph"
						},
						{
							"detail":"川芎（一两）当归身（二两，酒洗）白芍（二两，酒炒）淮熟地（四两，洗净蒸）山药（二两）泽泻（一两五钱，去毛）山萸肉（二两，去核）牡丹皮（二两，去骨洗净）白茯苓（二两，去皮）黄柏（四两，酒炒褐色）知母（二两，去毛酒炒）共为细末，炼蜜丸，如梧桐子大，每服八十丸，空心盐汤下，冬月温酒下。",
							"type":"paragraph"
						},
						{
							"detail":"加味调经丸",
							"type":"paragraph"
						},
						{
							"detail":"血热经水先期，气旺痰火者，服此药易孕。",
							"type":"paragraph"
						},
						{
							"detail":"香附子（五斤分作五分，一分用盐水浸，一分童便浸，一分醋浸，一分无灰酒浸，一分米泔水浸。每分浸法∶春浸三日，夏浸二日，秋浸五日，冬浸七日，仍用原汁煮，不可犯铁器，用葱五斤取白，切细拌香附焙干，以葱黄色为度。）川芎（二两）当归（四两，酒洗）白芍（四两）生地（四两）黄连黄芩（各三两）橘红（二两）青皮（一两五钱）柴胡（二两）白芷（二两五钱）荆芥（五两）活石（五两）水飞过，共为末，醋面打糊，丸如梧桐子大，每服八十丸，空心白滚汤下。",
							"type":"paragraph"
						},
						{
							"detail":"乌鸡丸",
							"type":"paragraph"
						},
						{
							"detail":"治妇人羸瘦弱甚，血虚有热，经水不调，赤白带下等症。女科切要之药，服之多子。医家不审气血冷热，妄投胶艾、姜桂香燥之药，令人有子。殊不知积湿成热，服者无不被祸纵，受孕而坠者多矣。然世俗概用济阴暖宫，聚宝丹，艾附等丸，以为得当。前药品乃温热之药，助火消阴之剂，必致误人矣。故参出此方，怀孕时自宜斟酌。若素有坠胎之患，亦宜禁忌恼怒，及姜蒜热物之类宜戒之。此药性平和，滋养血气，安胎保全月事。",
							"type":"paragraph"
						},
						{
							"detail":"白毛乌骨公鸡（一只肥重者闭死，去毛肠净，用京酒和水与鸡放在罐内，浸没鸡两寸深，将文武火煮干去骨，将肉捣烂作饼，瓦上焙干研为细末。）香附子（六两同米泔水、京酒同浸，春秋浸三日，夏浸一日，冬浸四日，取火焙之。）熟地（三两）当归（三两，酒洗）川芎（二两）白芍（二两，酒炒）人参白术黄白茯苓川续断砂仁杜仲（姜制炒去丝，一两）川牛膝（一两五钱，去芦，酒洗）肥知母（二两，酒炒）鹿角胶（二两）上共为细末，再用山药（八两，为末，酒打糊为丸），将鹿角胶用酒溶化入药同捣，丸如梧桐子大，每服六十丸，渐加至八九十丸，早晨温酒送下或米汤亦可，忌煎炒辛辣之物及苋菜。",
							"type":"paragraph"
						},
						{
							"detail":"求嗣经验育胎丸",
							"type":"paragraph"
						},
						{
							"detail":"紫河车（一具，初生男胎为妙，连带者更佳，以米泔水洗净，新瓦上烘干为末。",
							"type":"paragraph"
						},
						{
							"detail":"）丹雄鸡肾（八副，味甘温无毒，暖妇人血海，鬓甲未毛童鸡为佳，煮熟取肾）益母草（一斤，研细末三两，味辛气温，调经水，产后胎前诸疾，活血养血。）莲子（去心二两，主补五脏益元气，安精神开心养血。）淮熟地（六钱，主治女子伤中胞胎，补五脏血气不足，通血脉益气力）白茯苓（三钱去皮，主开胸膈，调脏气，养心血神守中。）山茱萸（三钱去核，主温中下气，强益精安五脏，通九窍暖腰膝。）共为细末择壬子日炼蜜丸龙眼大，待经事至空心服二丸，用蜡酒送下，连服三日。又候经尽如前服之，以受孕见效为度。有孕不可服，忌煎炒、椒、姜、葱辣之物。此药平气血，补暖子宫血海之功极大，故易孕也。",
							"type":"paragraph"
						},
						{
							"detail":"虚损补中汤",
							"type":"paragraph"
						},
						{
							"detail":"妇人调经，胎前，产后，崩漏虚损诸症。",
							"type":"paragraph"
						},
						{
							"detail":"川芎当归（酒洗）白芍（酒拌炒各一两）白术（米泔水洗，一两五钱）人参（去芦）黄（蜜炙去毛不用）陈皮（各一两）鹿角胶（一两五钱，顿化入药）砂仁（五钱，炒）上为末，炼蜜为丸，如梧桐子大，每服八十丸，空心滚白汤下。",
							"type":"paragraph"
						},
						{
							"detail":"熬鹿角胶法",
							"type":"paragraph"
						},
						{
							"detail":"用鹿角劈碎，米泔水浸四五宿，用清水洗净，以新罐盛之，罐内水满为度，以罐入锅内，水煮之，将罐口固扎勿令泄气，用桑柴煮七日七夜，取起滤胶，宿将汁以文火成膏。煮时锅内若干，加之热水再煮，勿用冷水。取胶同煎药，用之最取元气，大补气血。",
							"type":"paragraph"
						},
						{
							"detail":"四圣丹",
							"type":"paragraph"
						},
						{
							"detail":"诸男妇诸虚百损，并宜服之。",
							"type":"paragraph"
						},
						{
							"detail":"紫河车（一副洗净，新瓦焙干为末）人乳（二两，不拘多少，旋取于银铫或铜铫中，漫火熬成膏，如饴糖色，净用二两）秋石（二两真者用乳钵盛之，取熬成乳，同晒干连秋石四两为度。）鹿角胶（二两用陈酒半碗，煮滚化）甘枸杞（酒浸洒干取净末，一两五钱）淮山药（隔纸炒净末一两五钱）白茯苓（去皮净末，一两四钱）人参（净末二两）上共合为一处，将鹿角胶化开，少加蜜拌匀，捣千捶为度、梧桐子大，每服五十丸，空心淡盐汤送下。忌葱蒜、萝卜、辛辣热物。",
							"type":"paragraph"
						},
						{
							"detail":"丹参散",
							"type":"paragraph"
						},
						{
							"detail":"凡经水不调，或前或后，或多或少，产前胎不安，产后恶露不止，并皆治之。冷热劳倦，腰脊骨节烦痛。",
							"type":"paragraph"
						},
						{
							"detail":"丹参（去芦）为末，每服二钱，酒调下。凡调经，胎前产后，汤药中皆可加用之，极效。",
							"type":"paragraph"
						},
						{
							"detail":"金匮丸",
							"type":"paragraph"
						},
						{
							"detail":"治妇人之圣药。",
							"type":"paragraph"
						},
						{
							"detail":"香附（一斤童便、酒、醋、盐水各制四两）生地（一两，酒浸洗，加益智仁二两，用酒炒，去益智仁不用）茯苓（四两，去皮）砂仁（二两，炒去壳）白芍（四两，火煨）当归（四两，童便洗）白术（六两，米泔水浸，洗净四两）白薇（六两，水洗去芦净四两）黄芩（酒浸洗净四两）人参（二两）木香（六钱忌火）川续断（六两，酒洗净，五倍炒）阿胶（四两，蛤粉炒成珠）没药（六钱）上为末，法制咀片极细，用山药十二两，捣碎，用清水打糊为丸，如梧桐子大，每日空心滚白汤送下五十丸，此药大能调经，除百病如神效。此女科之圣药也。",
							"type":"paragraph"
						},
						{
							"detail":"还少丹",
							"type":"paragraph"
						},
						{
							"detail":"治诸虚百损，调荣益卫，健脾补胃，壮阳滋阴，久服令人多子，能使白发还黑，皮枯再润，此王道平补之剂，功效甚大，不能尽述。",
							"type":"paragraph"
						},
						{
							"detail":"何首乌（赤白两种各一斤，竹刀切片用。用黑豆拌蒸九晒去豆不用）破故脂（八两，用井花水浸三宿，再用胡桃泥拌透，去胡桃泥，将故脂研末。）川牛膝（八两，去芦，用黑豆拌蒸，晒干九次为末）茯苓（赤白两种各一斤，去皮筋研细末，井花水飞过，去浮者，只用沉底者，赤用牛乳，白用人乳，初煮乳满为度，煮透以干为度，晒干用。）枸杞子（晒干为末八两）菟丝子（八两，酒浸三宿，加好酒浸透煮，晒干为末。）天门冬（去心晒干，八两）麦门冬（去心，六两）熟地（黄酒洗净，八两）生地（黄酒洗，六两）当归身（酒洗，六两）冬青子（酒洗，八两）覆盆子（酒洗，八两）桑椹子（八两）旱莲草（取头末，八两）黄柏（蜜拌炒，二两）肥知母（蜜拌炒，二两）山萸肉（八两）龟板（二两，醋、油炙）虎胫骨（二两，酥油炙）上各味俱不犯铁器，为末，炼蜜为丸，如梧桐子大，每服空心，或食前淡盐汤或酒送下八九十丸，渐加至二百丸，服此药时忌萝卜、牛肉、葱、蒜、生冷、煎炒等物。",
							"type":"paragraph"
						}
					]
				},
				{
					"type":"section",
					"title":"崩漏论",
					"content":[
						{
							"detail":"妇人崩漏，失血过多，由气血俱虚损，伤子宫血海也。血气之行外循经络，内荣脏腑，重则为崩，轻则为漏。而冲任之气虚，不能约制其经血，故脾不能统血，肝不能藏血，忽然血崩暴下，此等症候皆由脾胃气血先损，能受补者可救。误用止涩寒凉之剂，复伤脾胃生气，使血反不归经矣。",
							"type":"paragraph"
						},
						{
							"detail":"【主方】人参（一钱）炒白术（一钱）白茯苓（八分）甘草（五分，炙）小蓟（一钱）川芎（七分）当归头（一钱，酒洗）侧柏叶（一钱，炒）生地黄（一钱，酒洗）水二盅煎八分食远服。",
							"type":"paragraph"
						},
						{
							"detail":"加减法",
							"type":"paragraph"
						},
						{
							"detail":"血晕，加荆芥（六分，炒）、泽兰叶（六分）；虚汗，加黄（一钱蜜炙）枣仁（八分去壳炒）；崩中日久，白带不止，加龙骨、牡蛎（火，各一钱，研末，用丝绵裹入药同煎）；血来多不止，加墨棕刷烧灰存性，绵灰（各三分，盖血遇黑即止也；经血得热，崩漏不止，口苦咽干，小便短少，大便燥结，加黄连、黄芩、山栀（各五分，俱要酒炒）；血多紫黑如泥凝块者，亦当用之。",
							"type":"paragraph"
						}
					]
				},
				{
					"type":"section",
					"title":"赤白带论",
					"content":[
						{
							"detail":"此症营卫滞气之所成也。赤者属荣，白者属卫，乃病之常。然其症皆因喜怒忧思，素有湿热伤于荣卫胞络，使浊气渗入膀胱，故流带下。轻则来而不来，重则来而无度，使腰膝疼痛，饮食减常，精神短少，法当清上实下，清浊自分，理脾养气，湿热自解。更能薄滋味，温补下元，则带症自除矣。",
							"type":"paragraph"
						},
						{
							"detail":"【主方】川芎（一钱）当归（一钱，酒洗）白芍（一钱，酒洗）生地（酒洗）白术（各一钱）甘草（五分，炙）莲子（一钱，去心）白扁豆花（七分，炒）白鸡冠花子（一钱，炒）水二盅，煎一盅食远温服。",
							"type":"paragraph"
						},
						{
							"detail":"加减法",
							"type":"paragraph"
						},
						{
							"detail":"或加葵花五朵更妙（即一丈红也，白者治白带，赤者治赤带。）瘦人多热，加黄柏、黄连、香附（各五分）；肥人多湿痰，加苍术、天南星、半夏（各六分）、椿树皮（一钱）；久下，加熟地黄（一钱）、山茱萸（八分）；气虚，加人参、黄（各七分）；赤带，加酒炒黄芩（一钱）、荆芥（六分）；腹痛，加干姜（三分）。",
							"type":"paragraph"
						}
					]
				},
				{
					"type":"section",
					"title":"安胎论",
					"content":[
						{
							"detail":"凡妇人气血两虚，怀孕无所荣养，故四肢无力倦怠，饮食少思，或平昔素有坠胎之患，盖养胎者血也，护胎者气也。保胎安孕者宜清热也。怀孕如悬钟在梁，梁软则钟坠，故安胎者必补气血固中气为主，又能养性情，戒暴怒则无坠胎之患矣。",
							"type":"paragraph"
						},
						{
							"detail":"【主方】人参（五分）黄（七分）当归（七分）川芎（五分）白芍（六分）熟地（一钱）黄芩（七分）白术（一钱）甘草（五分，炙）阿胶（一钱，蛤粉炒）杜仲（六分去粗皮炒去丝，止腰腹痛）用水两盅，煎一盅，食远微热服。（月月数帖，服之为妙，或加艾叶）",
							"type":"paragraph"
						},
						{
							"detail":"加减法",
							"type":"paragraph"
						},
						{
							"detail":"腹痛，加砂仁（五分），取其止痛行气也；忧怒郁结者，加紫苏、香附（各五分），取其和胎气也。",
							"type":"paragraph"
						},
						{
							"detail":"安胎饮",
							"type":"paragraph"
						},
						{
							"detail":"胎前宜服，清热养血。",
							"type":"paragraph"
						},
						{
							"detail":"归身（一钱）川芎（八分）白芍熟地砂仁陈皮（各一钱）白术（一钱）条芩（一钱五分）紫苏艾叶（各八分）甘草（四分）用水煎服。",
							"type":"paragraph"
						},
						{
							"detail":"加减法",
							"type":"paragraph"
						},
						{
							"detail":"下血不止，加蒲黄（一钱）、阿胶（一钱，炒）；腹痛，加香附、枳壳（各一钱）；腰痛，加杜仲、续断；如胎漏，去陈皮、甘草，加香附亦妙，盖此症属气血虚也。",
							"type":"paragraph"
						},
						{
							"detail":"丹溪安胎丸",
							"type":"paragraph"
						},
						{
							"detail":"白术（炒）沉水黄芩（各二两）为末粥丸如梧桐子大，空心服。虚人加人参黄。郁加香附，火郁加栀子，八九月后宜服达生散。",
							"type":"paragraph"
						},
						{
							"detail":"金匮当归丸",
							"type":"paragraph"
						},
						{
							"detail":"孕妇宜常服。",
							"type":"paragraph"
						},
						{
							"detail":"川芎当归（酒洗）白芍（酒炒）黄芩（各四两，纳醋炒二两）白术（麸炒）阿胶（炒）人参（各二两）砂仁（一两）共为末，面糊为丸，如梧桐子大，每服六七十丸，空心用滚水或米饮汤送下。此方养血清热药也。瘦人血少有热，胎动不安，素有半产者，宜预服之，以清其源，而后无患矣。妇人有孕则碍脾运化而生湿，湿而生热，古人用白术，黄芩为安胎之圣药。盖白术补脾燥湿，黄芩清热也。况胎孕赖血气以养，此方加川芎、当归、白芍、阿胶以补血，再加人参、砂仁，以安胎顺气止腹痛尤为佳也。服此方之后尤为易产。所生男女兼无胎毒，痘疹稀少，无病易育，屡服屡验。",
							"type":"paragraph"
						}
					]
				},
				{
					"type":"section",
					"title":"产后论",
					"content":[
						{
							"detail":"夫产后忧惊倦劳，血气暴虚，诸症乘虚易袭。如有气毋专耗散，有食毋专消导，热不可用芩连，寒不可用桂附。寒则血块停滞，热则新血流崩。至若中虚外感，见三阳表症之多，似可汗也，在产后而用麻黄剂，则重竭其阳，见三阴里症之多，似宜下也，在产后而用承气，则重亡其阴血。耳聋胁痛，乃肾虚恶露之停，休用柴胡。谵语汗出，乃元弱似邪之症，毋同胃实。厥由阳气之衰难分寒热，非大补不能回阳而起弱。",
							"type":"paragraph"
						},
						{
							"detail":"痉因阴血之亏，非滋荣不能舒筋而活络。又如乍寒乍热，发作有期，症类疟也，若将疟治，迁延难愈。神不守舍、言语无伦，病似邪也，若以邪论，危凶可待。去血多而大便燥结，苁蓉加于生化汤，非润肠承气能通。汗多而小便短涩，六君倍用参，生津助液之可利。加参生化，频服救产后之厄，长生活命、屡用苏绝谷之人。疝脱肛，多是气虚下陷，须补中益气之方。口噤拳挛，乃因血燥类风，用加参生化汤。",
							"type":"paragraph"
						},
						{
							"detail":"若产户入风而痛甚，服用羌独养荣之方。玉门伤冷而不闭，洗须床菟萸硫黄。怔忡惊悸，生化汤加远志。",
							"type":"paragraph"
						},
						{
							"detail":"似邪恍惚，安神丸助归脾。因气而满闷虚烦、生化汤加木香为佐。因食而嗳酸恶食，六君子加神麦为良。",
							"type":"paragraph"
						},
						{
							"detail":"苏木，棱，蓬大能破血，青皮、枳实最消满胀。一应耗气破血之剂，汗吐宜下之策，只可施于少壮，岂宜用于胎产。大抵新产之后，先问恶露何如，块痛未除之人，可适加术，腹中痛止，补中益气无疑。至若阳亡大热，血崩厥晕，速煎生化原方，乃急救也。王太仆云∶治下补下，制以急缓，则滋道路而又力微，制急方而气味薄，则力与微同，故治产当道丹溪先生固本，服药法宜效太仆以加频，凡负生死之奇术，须着意以救急，欲免俯仰之无愧，用存心于爱物。此虽未尽产症之详，然所开一症，皆缘近乡治验为据，亦未必无小补云耳。",
							"type":"paragraph"
						}
					]
				},
				{
					"type":"section",
					"title":"产后血块论",
					"content":[
						{
							"detail":"凡产后血块，孕乃成余血之所积也。夫妇人血旺气衰，二七而天癸至，三旬一见，以象月盈则亏也，行之有恒，名曰经。有孕则经不行，其余血注于胞中，以护胎元。然一月名胎胚，二月名胎膏，三月后始成形而名胎。方受母血之阴庇，胎形尚小，食母血尚有余，计前二月并积于胞，日久成块，至产随儿当下。多有产妇送儿送胞，劳倦无力，或调护欠温暖，致块痛，日久方散。慎勿轻用攻血峻剂，勿多饮姜、椒、艾、酒，若过伤大热，新血未免损失多矣。治法须频服生化汤几帖，以助血液行外，用热衣暖腹。凡产后诸症，时俗之偏，治血块有用生地、红花以行之，苏木、牛膝以攻之。治气有用乌药、香附以顺之，枳壳、浓朴以舒之，甚有用青皮、枳实、苏子以下气定喘，用芩、连，栀、柏以除热退烦。至若血枯大便实结，反用承气下之而愈结，汗多小便短涩，反用五苓散通之而愈闭。其用偏门罔知固本。又有视山楂能攻血块，弱人频服二三次者，此人必死无疑矣。",
							"type":"paragraph"
						}
					]
				},
				{
					"type":"section",
					"title":"生化汤论",
					"content":[
						{
							"detail":"凡产后气血暴虚，理当大补，但恶露未尽，用补须知无滞。血能化又能生，攻块无损元气，行中又带补养，方思万全，治无一失。世以四物汤理产，误人多矣。因地黄性寒滞血，芍药酸寒无补正也。一产后恶露有块作痛，名曰儿枕，世多专先消散，然后议补，又有消补混方，殊不知旧血须当清化，新血亦当生养，若专主攻旧，而新血亦不宁矣。世以济坤丹又名回生丹治产，用以攻血块下胞落胎，虽见速效，其元气未免亏损，慎毋视为良剂。济坤丹或不得已而用以下胞下胎，只可一丸，决不可多服。今予之生化汤，因药性功效而立名也。盖产后血块当消，新血宜生。若专消则心血不宁，专生则旧血亦反滞矣。考诸药性惟芎、归、桃仁三品，药性善破旧血，骤生新血，佐以炙黑干姜，甘草引三品入于肺肝，生血利气五味共方。则行中有补，化中有生，实产后圣方，因名生化汤。凡病起于血气之衰，脾胃之虚，而产后血气脾胃之虚衰尤甚。",
							"type":"paragraph"
						},
						{
							"detail":"是以丹溪先生论产后必当以大补血气为先，虽有他症，以末治之。此三言者，尽医产之大旨，若能扩充立方用药，则治症可以无大过矣。惟医者详之。生化汤有孕至七八个月，照方预制二三帖，至胞衣易破，速煎一帖，候儿下地即服。不问正产半产，虽少壮产妇，平安无恙，俱宜服二帖，以消血块，生养新血。",
							"type":"paragraph"
						},
						{
							"detail":"当归（八钱，酒洗）川芎（四钱）干姜（五分，炙黑存性）桃仁（十五粒去皮尖）甘草（五分，炙）用水二盅煎七分，加酒七茶匙稍热服。渣留与后帖渣共煎，二帖共煎三次，要在一二时辰之内，未进饮食之先，相继煎服。因下焦恶露而服，多服而频，则连化而骤生长新血，自免晕症。其胎前素弱及产后劳倦，又当再制二帖煎服，以防昏倦。且产妇服一帖，渐增精神几分，不厌药之频也。若照常症，今日服一帖，明日服一帖，岂能扶救将绝之气血也。若虚人见危症及热症坠胎或劳甚，身热头痛，服药四五帖稍安，未除血痛，又当再制服之。",
							"type":"paragraph"
						},
						{
							"detail":"加参生化汤",
							"type":"paragraph"
						},
						{
							"detail":"治产后诸危急症，可通用一日一夜，必须频服之三四帖，若照常症，今日一帖，明日一帖，岂能接补将绝之气血，救危急之症哉。",
							"type":"paragraph"
						},
						{
							"detail":"当归（三钱）川芎（一钱五分）干姜（四分，炙黑存性）甘草（三分，炙）桃仁（十五粒，去皮尖）人参（二钱）若虚脱冷厥危症汗多，加参至三四钱之数，用枣水煎服，",
							"type":"paragraph"
						},
						{
							"detail":"加减法",
							"type":"paragraph"
						},
						{
							"detail":"脉脱形色脱将绝症，必服此方，频灌救之，加参四五钱。分娩后血晕血崩症，如兼汗多，形色脱去宜服此方。若无汗不脱者，只服生化本方，不必加参。分娩后血崩形色脱，宜服此方，又宜频煎服，必加参三四钱。分娩后手足冷发厥，服此方加参三四钱，兼汗亦加参三四钱，麦冬一钱。左尺脉弱，宜加人参。若产后汗多，加参三、四钱。汗多渴甚，加参三、四钱，麦冬三钱。汗多气短似喘，加参三、四钱。汗多痰嗽，加竹沥，姜汁，杏仁二十五粒。汗多嗽喘声声，加杏仁十粒，桔梗五分。无汗嗽喘气短者加半夏一钱，杏仁十粒，桔梗五分。汗多身热气短加参三四钱，汗不止加黄一钱。",
							"type":"paragraph"
						}
					]
				},
				{
					"type":"section",
					"title":"产后症治活法",
					"content":[
						{
							"detail":"凡产后三日内血块痛，人参当缓。遇危急加参可救。如服此方病势有生意，又当减参，再服原方。",
							"type":"paragraph"
						},
						{
							"detail":"凡产后七日内，未曾服生化汤，血块痛未除，仍可服生化汤以消块止痛。",
							"type":"paragraph"
						},
						{
							"detail":"凡新产及三日内，服生化汤二三服，痛块未除，仍再服几帖，自然块消痛止，新血长旺，精神复旧矣。",
							"type":"paragraph"
						},
						{
							"detail":"凡产后七日内，血块未除，不可加参、、白术，如用之则痛不止，而块难除。",
							"type":"paragraph"
						},
						{
							"detail":"凡产后或一二日内，血块虽痛未止，其产妇气血虚脱，或晕或汗多而厥，或形色脱去，口气渐冷，或烦渴不止，或气喘急，则又无论块，从权多用参生化汤以扶危急。",
							"type":"paragraph"
						},
						{
							"detail":"凡暑月产后，照前服生化汤以除痛。外用热衣裳暖腹，若失盖，虽服药，其病块不散。",
							"type":"paragraph"
						},
						{
							"detail":"凡产后大便或八九日，或十日以上不通，由血少肠燥故也。宜多服生化汤加麻仁以通润之，服川芎，当归至斤数，自然通矣。虚加人参二三钱，慎勿大黄下药。",
							"type":"paragraph"
						},
						{
							"detail":"凡产后一二三日内，服生化汤三四帖，块觉减，其痛可揉按而定者，虚也。宜服生化汤内加人参三四钱。",
							"type":"paragraph"
						},
						{
							"detail":"凡产后三日内，感伤寒冷物，血块凝结痛甚，生化汤内加肉桂五六分，至半月一月以上，凝块者，宜四消丸及大补汤或补中益气汤。",
							"type":"paragraph"
						},
						{
							"detail":"凡产后晕厥，脉脱形脱口冷诸危急症，从权惟人参可救，肥人有痰或暴怒卒中，生化汤加竹沥、姜汁。",
							"type":"paragraph"
						}
					]
				}
			]
		}
	]
}