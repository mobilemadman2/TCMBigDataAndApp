{
	"book_title":"河间伤寒心要",
	"content":[
		{
			"type":"section",
			"title":"伤寒心要论",
			"content":[
				{
					"detail":"夫伤寒者，前三日在表，法当汗，可用双解散，连进数服必愈。若不解者，病已传变。后三日在里，法当下。殊不知下之太早，表热乘虚入里，遂成结胸、虚痞、懊、斑疹、发黄之证，轻者必危，危者必死。但当以平和之药，宣散其表，和解其里，病势或有汗而愈，或无汗而愈。当用小柴胡、凉膈、天水。三药，合而服之。病若半在表、半在里，法当和解，小柴胡、凉膈主之。若里热微者，则当微下，大柴胡合解毒汤。主之。热势未退，又以大柴胡合三一承气汤。下之，两除表里之热。病至七八日，里证已甚，表热渐微，脉虽浮数，则以三一承气合解毒。下之。其病胸膈满闷，或喘或呕，阳脉紧甚者，可用瓜蒂散。",
					"type":"paragraph"
				},
				{
					"detail":"涌之。汗吐下三法之后，别无异证者，凉膈散。调之。大热已去，微热者，以益元散。服之，无令再病，此伤寒治法之大要也。",
					"type":"paragraph"
				},
				{
					"detail":"或伤风自汗，脉浮缓者，双解去麻黄。以汗之。其病半表半里，白虎汤。和解之。病在里，脉沉细者，无问风寒暑湿，或表里证俱不已，或内外诸邪所伤，有汗无汗，心腹痛满，谵语烦躁，蓄热内盛，但是脉沉者，并用承气合解毒下之。",
					"type":"paragraph"
				},
				{
					"detail":"或中暑自汗，解以白虎汤。（《直格》云∶夏至前为热，夏至后为暑，是以至后而用白虎，宜乎？《局方》∶立秋后不用白虎。子和云∶若有白虎证，亦不用乎？却用，详审之耳。）白虎解后，以五苓合天水。调之。多进数服无妨。或腹满脉沉者，亦当承气合解毒。微下之。或发汗之后，热不解，脉尚浮者，白虎加苍术。再解之。",
					"type":"paragraph"
				},
				{
					"detail":"或里热内盛，阳厥极深，皆因失下而成此证，以致身冷脉微，昏懵将死。切不得以寒药下之，误下即死。又，一辈庸医，妄言是阴厥，便欲易换，用真武、四逆温热之剂投之，下咽立死。",
					"type":"paragraph"
				},
				{
					"detail":"殊不知此证乃阴耗阳竭，阴气极弱谓之耗，阳厥极深谓之竭。蓄热怫郁，将欲死者。凡此之证，寒剂热剂俱不可投，但进凉膈、解毒。以养阴退阳，宣散蓄热，脉气渐生，得大汗而愈。（使汗气和而愈者。）未愈，却解毒合承气。下之，次以解毒、凉膈、天水。合而为一，调合阴阳，洗涤脏腑，则其他别证，自不生矣。有大下之后，热不退，再三下之，热愈盛。若下之不愈，脉微气虚力弱，不加以法，则无可生之理。若辍而不下，则邪热盛极，阴气极衰，脉息断绝，必不可救，似此之证，是下之亦死，不下亦死。医者至此，活人杀人，一弹指间，其不至手足失措者，几希矣。（《直格》云∶伤寒汗后，汗出不解，或反不汗，脉尚浮，白虎加苍术汤再解之。又按，余论云∶伤寒下后，自汗，虚热不已，白虎加苍术、人参，一服如神，汗止身凉，此通仙之法也。如此则汗下之后热不退，无问有汗无汗，通宜白虎加苍术解之，又加人参亦妙。仍服凉膈、解毒调之。）经云三下而热不退者即死，后人有四五次下，以至十数行而生者，此乃误中耳，活者未一二，死者千百，后学切不可以为法。但当根据前，用解毒合凉膈调之，使阳热除退，阴气渐生，庶不失命。",
					"type":"paragraph"
				},
				{
					"detail":"若伤饮，不解散，或结胸之证，临时择用大小陷胸汤丸。累下之。脉浮者，不可下，是表证未除，小柴胡合小陷胸汤。投之。脉虽浮而热太极者，大承气。徐徐疏利之。或有留饮过度，湿热内生，小便自利，湿热未退，以解毒汤。治之。",
					"type":"paragraph"
				},
				{
					"detail":"阳证生斑，凉膈加当归。",
					"type":"paragraph"
				},
				{
					"detail":"怫郁热盛在表，燥而无汗，湿热在里，不能发于外，相搏遂成发黄，茵陈蒿汤调五苓散、茵陈合承气下之。",
					"type":"paragraph"
				},
				{
					"detail":"心烦，不得眠，栀子豉汤。",
					"type":"paragraph"
				},
				{
					"detail":"误下太早，遂成结胸、虚痞，凉膈加枳壳、桔梗。",
					"type":"paragraph"
				},
				{
					"detail":"刚柔二，谵语发狂，逾垣赴井，皆阳热极盛者，承气合解毒。下之。",
					"type":"paragraph"
				},
				{
					"detail":"汗下后，烦渴饮水，则凉膈减桂、五苓、桂苓甘露饮、益元，选而用之。",
					"type":"paragraph"
				},
				{
					"detail":"小便不通，五苓泄之。大便闭结，承气下之。更有外证，加减防风通圣散方内随证用药。",
					"type":"paragraph"
				},
				{
					"detail":"妇人证治皆然，惟三四月并七八月不用硝，其余月分、用之无妨。",
					"type":"paragraph"
				},
				{
					"detail":"小儿减剂服之。",
					"type":"paragraph"
				},
				{
					"detail":"此中有古人治伤寒不传之妙，后之学人，其慎宝之。",
					"type":"paragraph"
				},
				{
					"type":"section",
					"title":"寒",
					"content":[
						{
							"type":"section",
							"title":"第一双解散",
							"content":[
								{
									"detail":"防风通圣散",
									"type":"paragraph"
								},
								{
									"detail":"防风（去芦）川芎当归（焙）赤芍药大黄麻黄连翘芒硝（各半两）石膏黄芩（去枯）桔梗（各一两）甘草（二两）滑石（三两）荆芥白术栀子（各二钱半）薄荷叶（半两）上为末，每服三钱，水一盏，姜三片，煎至六分，温服。大黄、芒硝、麻黄三味，对证旋入。自利，去大黄、芒硝。自汗，去麻黄。",
									"type":"paragraph"
								},
								{
									"detail":"天水散",
									"type":"paragraph"
								},
								{
									"detail":"（益元散、六一散）。",
									"type":"paragraph"
								},
								{
									"detail":"滑石（六两）甘草（一两）上为末，每服三钱，温水蜜调下，暑月冷水。亦可和解。伤寒、伤风，发汗，加葱白五寸、豆豉五十粒，煎一盏，调四五钱，并三服。解利为度。加薄荷尤妙。",
									"type":"paragraph"
								},
								{
									"detail":"通圣合益元。",
									"type":"paragraph"
								},
								{
									"detail":"上七两，和匀，每服三钱，水一盏半，葱白五寸、豆豉五十粒、姜三片，煎至一盏，温服。",
									"type":"paragraph"
								}
							]
						},
						{
							"type":"section",
							"title":"第二小柴胡凉膈天水合服",
							"content":[
								{
									"detail":"小柴胡汤",
									"type":"paragraph"
								},
								{
									"detail":"北柴胡（三两）黄芩人参半夏生姜甘草（各一两）大枣（四枚）上为散，每服五钱。",
									"type":"paragraph"
								},
								{
									"detail":"凉膈散",
									"type":"paragraph"
								},
								{
									"detail":"连翘（二两）栀子大黄薄荷黄芩甘草芒硝（各一两）上为散，每服三钱，水一盏，煎至七分，入蜜少许，竹叶五片。",
									"type":"paragraph"
								}
							]
						},
						{
							"type":"section",
							"title":"第四大柴胡合黄连解毒汤",
							"content":[
								{
									"detail":"大柴胡汤",
									"type":"paragraph"
								},
								{
									"detail":"柴胡（去苗）大黄（各半两）黄芩白芍药（各一分）半夏（泡水饮，二钱）枳实（生，三钱）上为散，分三服，水一盏半，生姜三片、大枣一枚，煎至半盏，温服。",
									"type":"paragraph"
								},
								{
									"detail":"黄连解毒汤",
									"type":"paragraph"
								},
								{
									"detail":"黄连黄柏黄芩栀子（各等分）上为散，每服一两，水一盏，煎至五分，温服。",
									"type":"paragraph"
								}
							]
						},
						{
							"type":"section",
							"title":"第五大柴胡合三一承气汤",
							"content":[
								{
									"detail":"三一承气汤",
									"type":"paragraph"
								},
								{
									"detail":"大黄芒硝浓朴枳实（各半两）甘草（一两）上锉，每服二钱半，水一大盏，姜三片，煎至六分，入硝，再煎一二沸服。",
									"type":"paragraph"
								}
							]
						},
						{
							"type":"section",
							"title":"第七瓜蒂散",
							"content":[
								{
									"detail":"瓜蒂散",
									"type":"paragraph"
								},
								{
									"detail":"瓜蒂赤小豆（各等分）上为末，豆豉汤调下一钱。未吐，再服。",
									"type":"paragraph"
								}
							]
						}
					]
				},
				{
					"type":"section",
					"title":"风",
					"content":[
						{
							"type":"section",
							"title":"第十一白虎汤",
							"content":[
								{
									"detail":"白虎汤",
									"type":"paragraph"
								},
								{
									"detail":"知母（一两半）甘草（一两）粳米（一合）石膏（四两）上锉，每服五钱，水一盏，煎至六分，温服。",
									"type":"paragraph"
								}
							]
						}
					]
				},
				{
					"type":"section",
					"title":"暑",
					"content":[
						{
							"type":"section",
							"title":"第十四五苓散合天水散",
							"content":[
								{
									"detail":"五苓散",
									"type":"paragraph"
								},
								{
									"detail":"猪苓茯苓（去皮。各三钱）官桂（一分）泽泻（一两）白术（一钱。《活人书》三分，《宣明论》半钱）上为末。",
									"type":"paragraph"
								}
							]
						}
					]
				},
				{
					"type":"section",
					"title":"结胸",
					"content":[
						{
							"type":"section",
							"title":"第二十大小陷胸汤丸",
							"content":[
								{
									"detail":"大陷胸汤",
									"type":"paragraph"
								},
								{
									"detail":"大黄芒硝（各二钱）甘遂（三字匕）上锉，四钱，水一盏，煎大黄至六分，纳硝，再煎二沸，纳甘遂，温服。未利，再与。",
									"type":"paragraph"
								},
								{
									"detail":"小陷胸汤",
									"type":"paragraph"
								},
								{
									"detail":"半夏（四两）生姜（切）黄连（各二钱）栝蒌实（半个，全锉）上锉，水三盏，煎栝蒌至盏半，纳药，煎至一盏，分作两服。",
									"type":"paragraph"
								},
								{
									"detail":"大陷胸丸",
									"type":"paragraph"
								},
								{
									"detail":"大黄（半两）葶苈（二钱，微炒）芒硝（一钱）杏仁（十二枚，去皮尖，柴炭炒变色）上，大黄为末，研葶苈、杏仁为膏，丸如弹子大，甘草末三字、蜜半盏，水一盏，煎至半盏，纳硝温服一丸，一宿下。若未利，再与。",
									"type":"paragraph"
								}
							]
						},
						{
							"type":"section",
							"title":"第二十二大承气汤",
							"content":[
								{
									"detail":"大承气汤",
									"type":"paragraph"
								},
								{
									"detail":"大黄（锦纹者）芒硝（朴硝有芒头者）浓朴（去丝）枳实（各半两）上锉如麻豆大，分一半，用水一碗，加生姜三片，煎至六分，纳硝，煎一二沸，绞去滓，热服。",
									"type":"paragraph"
								}
							]
						}
					]
				},
				{
					"type":"section",
					"title":"发黄",
					"content":[
						{
							"type":"section",
							"title":"第二十五茵陈蒿汤调五苓散",
							"content":[
								{
									"detail":"茵陈蒿汤",
									"type":"paragraph"
								},
								{
									"detail":"茵陈（一两）大黄（半两）栀子（十枚）上锉，水二盏，煎至一盏，温服。利为度。",
									"type":"paragraph"
								}
							]
						}
					]
				},
				{
					"type":"section",
					"title":"心烦不眠",
					"content":[
						{
							"type":"section",
							"title":"第二十七栀子豉汤",
							"content":[
								{
									"detail":"栀子豉汤",
									"type":"paragraph"
								},
								{
									"detail":"栀子（七个，锉）豆豉（二合）上，水二盏，先煮栀子，至一盏半，纳豉，煮至半盏，绞汁，温服。",
									"type":"paragraph"
								}
							]
						}
					]
				},
				{
					"type":"section",
					"title":"汗后烦渴",
					"content":[
						{
							"type":"section",
							"title":"第三十凉膈减桂五苓桂苓甘露饮益元散",
							"content":[
								{
									"detail":"桂苓甘露饮",
									"type":"paragraph"
								},
								{
									"detail":"茯苓（一两，去皮）泽泻（一两）甘草（二两，炙）石膏（二两）寒水石（二两）白术（半两）桂枝（半两，去皮）猪苓（半两）滑石（四两）上为末，每服三钱，温汤调下，或新汲水、生姜汤尤妙。",
									"type":"paragraph"
								},
								{
									"detail":"上共十七方。如无大承气，系第五三一承气代之亦妙，通三十九件药味，调理伤寒，曲尽其妙，百发百中。后之学人，详辨脉证，审而用之，起沉于指掌，策奇功以活人，方知其妙也。",
									"type":"paragraph"
								}
							]
						},
						{
							"type":"section",
							"title":"添加病后四方",
							"content":[
								{
									"detail":"小半夏汤",
									"type":"paragraph"
								},
								{
									"detail":"治汗下后呕吐不已。",
									"type":"paragraph"
								},
								{
									"detail":"半夏（五两）赤茯苓（三两）上锉，每服半两，水二盏，煎至一盏半，纳姜汁，更煎一二沸，温服。",
									"type":"paragraph"
								},
								{
									"detail":"五味子汤",
									"type":"paragraph"
								},
								{
									"detail":"治汗下后气闭咳嗽。",
									"type":"paragraph"
								},
								{
									"detail":"五味子（半两）麦门冬人参杏仁陈皮生姜（各一钱）枣子（二枚）上锉，每服二钱，水二盏，煎至一盏，作二服。",
									"type":"paragraph"
								},
								{
									"detail":"大橘皮汤",
									"type":"paragraph"
								},
								{
									"detail":"治汗后胃虚。",
									"type":"paragraph"
								},
								{
									"detail":"陈皮甘草（各一两）人参（二两）上锉，每服五钱，水一盏半，姜二片，煎至一盏，温服。",
									"type":"paragraph"
								},
								{
									"detail":"赤茯苓汤",
									"type":"paragraph"
								},
								{
									"detail":"治胸膈满闷，头痛，已得汗者。",
									"type":"paragraph"
								},
								{
									"detail":"陈皮甘草人参半夏川芎白术（各等分）赤茯苓上锉，每服五钱，水一盏半，姜三片，煎至一盏，温服。",
									"type":"paragraph"
								}
							]
						}
					]
				}
			]
		},
		{
			"type":"section",
			"title":"伤寒心要余论",
			"content":[
				{
					"detail":"五脏六腑，应五运六气，凡病微则当其本化，甚则兼其鬼贼之化，亢则害，承乃制。微则是其本经、本腑之本化，造化之化也，病甚则如金衰不能制木，木则生火，木火者，皆阳也，故风火多，兼化则风热相搏，贼其金也。脏腑之气，应乎三阴三阳，实则行乎本化之气，泻之衰则行其胜己之气，泻之是为杀其鬼贼也。如诸阳蓄热，以凉膈合解毒服之，解散极热。如泻火热，解毒、调胃承气是也。如吐法，用二仙散。如调理伤寒，白虎、凉膈合服解之。",
					"type":"paragraph"
				},
				{
					"detail":"伤寒三日以里，连进双解。如无汗，必是传变，待三四日之间，以小柴胡解表里之热，仍间服白虎、凉膈。蕴热，七八日之间，欲下，而表证犹在，以大承气汤、大柴胡汤双行并煎，攻里发表，最为隐当。若是温热内甚，自利者，止凉膈，却进解毒、白虎服之。或恶心、干呕、吐者，白虎作一大剂，调解毒末五钱，服之即止。大小便不通，并有腹痛不能忍者，以无灰酒煎朴硝三两热服，即愈，亦按从治之法也。热中伏寒，下之矣，或大承气汤加木香泻之，尤妙。",
					"type":"paragraph"
				},
				{
					"detail":"伤寒失下，始病时又误服麻黄热剂太甚，必致热极，或有阳厥极深，身冷脉微，阳极似阴之证，庸医以为阴证是也。须当急救其阴，以白虎、凉膈，日进三服。脉气渐生，身体渐温，然后以大承气下之。夫大承气，救急之妙剂。如咽膈吐逆不利，当令热服，开其热结，利而即愈也。",
					"type":"paragraph"
				},
				{
					"detail":"如伤寒汗下之后，自汗虚热不止，于白虎汤内加人参、苍术，一服如神，汗止身凉。此法至妙，无庸详尽。",
					"type":"paragraph"
				},
				{
					"detail":"如赤白痢，先服黄连阿胶丸，次服解毒汤。",
					"type":"paragraph"
				},
				{
					"detail":"伤寒疮疡、破伤风，与伤寒治法一同，但以双解教与白虎、承气、临时斟酌用之。",
					"type":"paragraph"
				},
				{
					"detail":"双解、凉膈、白虎、泻心，此理伤寒之妙剂。",
					"type":"paragraph"
				},
				{
					"detail":"孕妇临月，可服益元凉胎，产后仍服。如血不尽，则以凉膈与四物合煎，调理经血。甚者，大承气合四物，乃泻中之有补也。凉膈同四物，名玉烛散，妇人产后之妙剂。凉膈、四物合大承气汤，名三和汤。大承气合四物，治妇人一切血积血聚等疾，加红花尤妙。",
					"type":"paragraph"
				},
				{
					"detail":"初生儿五七日，有热证，不得已，只用益元散，时时灌之。如小儿夜啼，用凉膈调之，肚饥。临睡服。",
					"type":"paragraph"
				},
				{
					"detail":"凡疮疡瘾疹，凉膈加当归治之。",
					"type":"paragraph"
				}
			]
		}
	]
}