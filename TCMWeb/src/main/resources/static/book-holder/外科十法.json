{
	"book_title":"外科十法",
	"content":[
		{
			"type":"section",
			"title":"序",
			"content":[
				{
					"detail":"《外科十法》者，予归宗普陀时所作也。余自普陀生长天都，五十有三载，业医者凡三十年。爰着《医学心悟》一书，详言内证，梓行于世，而外科有未及。壬子冬，还归普陀修行。适逢圣祖仁皇帝广发帑金，修葺我菩萨行宫。前后寺僧及任务人等，不下数千人。其中病患不一，予为调治悉痊。复有患背疽者，有患广疮疥癣者，投以膏散，不半月而收功。因思予在天都时，仅着内科，而未及外科，亦一时之阙略也。乃复聚精会神，参悟外科旨要，约以十法，而施治之道，似无余蕴。言简而赅，方约而效，以之问世，庶几其有小补乎。将见《十法》一书，与《医学心悟》并行于天壤间也。",
					"type":"paragraph"
				},
				{
					"detail":"天都普明子程国彭钟龄着",
					"type":"paragraph"
				}
			]
		},
		{
			"type":"section",
			"title":"外科十法",
			"content":[
				{
					"type":"section",
					"title":"内消法一",
					"content":[
						{
							"detail":"内消者，肿毒初起，随用药消散也。凡病痈疽、发背、对口、疔毒，其初起憎寒壮热，有似伤寒，而痛偏一处，饮食如常者，蓄积有脓也。当初起时，脓尚未成，不过气血乖违，逆于肉理耳。外敷以远志膏，或贴普救万全膏。内服银花甘草汤，实时消散。若系疔疮，急宜刺破。或艾灸肿处，涂上蟾蜍饼，贴以万全膏，内服菊花甘草汤，随即平伏。菊花连根带叶，皆治疔疮之圣药也。其中亦有挟风寒而发者，宜先用芎芷香苏散以散之，随服菊花、银花等药，即可内消。须及早下手，不可迟滞。",
							"type":"paragraph"
						}
					]
				},
				{
					"type":"section",
					"title":"艾灸法二",
					"content":[
						{
							"detail":"隔蒜灸法，胜用刀针。书云，不痛灸至痛，痛灸不痛时。凡治痈疽疔肿流注及一切无名肿毒，以大蒜切片，安疮顶上，用陈艾炷安蒜上，香点灸之。其艾炷大小，看疮毒大小为取裁。若痈疽之大者，以蒜捣饼，敷上灸之。不痛者灸至痛而止，痛者灸至不痛而止。若内已有脓，即将乌金膏涂灸处，外用普救万全膏贴之。烂开大口，卸却瘀脓，易收功也。若口不收，或腐肉不脱，洗用防风汤，敷以海浮散，外贴万全膏，腐自去，新自生，计日可愈，真神药也。",
							"type":"paragraph"
						}
					]
				},
				{
					"type":"section",
					"title":"神火照法三",
					"content":[
						{
							"detail":"凡肿在头面以上者，不宜艾灸，恐引火气上攻，宜用火照法，神乎其神。法用火照散，安纸捻中，以麻油浸点。每用火三枝，离毒半寸许照之。自外而内，俾气透入。皮色紫滞者，立转红活。若疮热平塌者，立转高耸。仍须不时照之，则毒瓦斯顷解，转阴为阳，以收全功。且此法不止施于头上，即如发背等毒，亦宜用之。其头面患毒，亦有用艾灸而愈者。因其毒纯阴，平塌顽麻，非艾灸无功。但艾炷宜小，如黍粒样式。二法乃疮疽门之宝筏，宜互用参考，以神其用。",
							"type":"paragraph"
						}
					]
				},
				{
					"type":"section",
					"title":"刀针砭石法四",
					"content":[
						{
							"detail":"凡毒有胀痛紧急，脓已成熟，无暇待灼艾火照者，即宜用刀法开之。但刀法，须在的确脓熟之时，又须要深浅合度。以左手按肿处，先看脓之成否。如按下软而不痛，肿随手起者，脓已成也。按下硬而痛，或凹陷不起者，脓未成也。已成脓者可刺，未成脓者宜姑待之。",
							"type":"paragraph"
						},
						{
							"detail":"若脾气虚弱者，宜托补之。又须看其脓之深浅，以手指按下，软肉深者，其脓必深；软肉浅者，其脓亦浅。若脓浅刀深，恐伤好肉。脓深刀浅，恐脓不出而肉败，最宜斟酌。更有伏骨之疽，脓腐于肉，皮色不变者，宜以刀刺入深处，放出瘀脓。或灸开大口放出之。不得姑息因循，俾毒瓦斯越烂越深也。其小刀须利刃，勿令病者见，恐惊彼耳。砭法施于头面及耳前后。因其漫肿无头，急用此法以泻其毒。取上细瓷锋，用竹箸夹住紧扎，放锋出半分，对患处，另以箸敲之，遍刺肿处，俾紫血多出为善。刺毕，以精肉切片贴，再用鸡子清调乳香末润之。此地不宜成脓，头肉中空，耳前后更多曲折，提脓拔毒，恒多未便，故砭法断宜早施。",
							"type":"paragraph"
						}
					]
				},
				{
					"type":"section",
					"title":"围药法五",
					"content":[
						{
							"detail":"书云，用膏贴顶上，敷药四边围。凡肿毒之大者，将以成脓，用乌金膏贴疮头上，然后用万全膏贴之，四旁用芙蓉膏敷之。贴膏处取其出脓，敷药处取其消散。并能箍住根脚，不令展开。其作三层敷围法。第一层用乌金膏贴疮头。若漫肿无头，以湿纸粘贴，先干处是疮头也。第二层万全膏贴之。第三层芙蓉膏围之。然予尝用万全膏遍覆肿处，连根脚一齐箍住，其中消处自消，溃处自溃，竟收全功。可见膏药之妙矣。",
							"type":"paragraph"
						}
					]
				},
				{
					"type":"section",
					"title":"开口除脓法六",
					"content":[
						{
							"detail":"凡治痈疽，口小脓多则脓不出，或出而不尽，或薄脓可出，硬脓难出，以致瘀不去而新不生，延绵难愈。法当烂开大口，俾瘀脓尽出为善。其烂药，乌金散最佳。祛瘀肉不伤新肉，且不甚痛，为至妙也。若有脓管，以棉纸捻裹药纳入，频换数条，即化去耳。亦有顽硬之极，非乌金散所能去者，则用化腐紫霞膏搽之。然终不若乌金散为至稳。",
							"type":"paragraph"
						}
					]
				},
				{
					"type":"section",
					"title":"收口法七",
					"content":[
						{
							"detail":"凡治痈疽最难收口者，由瘀肉夹杂，瘀脓不尽所致。庸工不识，妄用补涩之剂，勉强收口，恐他日内毒复发，更甚于日前。惟予所用海浮散堪称至宝。以此敷上，瘀肉自脱，不必用刀。新肉自生，又不藏毒，万举万当也。大法先用防风汤洗之，再上末药。洗时须避风为主。书云频将汤洗，切忌风吹是已。更有体虚不能收口者，须内服补药以助之。",
							"type":"paragraph"
						}
					]
				},
				{
					"type":"section",
					"title":"总论服药法八",
					"content":[
						{
							"detail":"凡痈疽服药，宜照顾脾胃为主，不得已而用清凉；但期中病，切勿过剂。大法初起时，设有挟风寒者，宜先用芎芷香苏散一剂以散之。散后而肿未消，随用银花甘草以和解之。若肿势痛，大便闭结，内热极盛者，则用卫生汤加大黄以疏利之。若病势虽盛而元气渐虚者，则清药中须兼托补之剂，透脓散主之。若脓水已溃，必须托补元气为主，参内托散主之。如或元气虚寒，则补托药中须用辛热以佐之。脾虚者，理中汤、参苓白术散。气虚下陷者，补中益气汤。胃经受寒，饮食停滞者，藿香正气散。气血两虚者，十全大补汤加附子、鹿茸辈。间亦有虚而挟热者，即于前方中去附子、姜、桂，加麦冬、银花、丹皮等药以收功。",
							"type":"paragraph"
						},
						{
							"detail":"是又不可不知也。大抵有阳毒，有阴毒，有半阴半阳，宜细辨之。阳毒者，疮势红肿，疮顶尖耸，根脚不散，饮食如常，口渴便结，五心烦热，脉洪数。阴毒者，疮势灰白，平塌顽麻，少痛，根脚走散，食少便溏，手足厥冷，口鼻气冷，脉沉迟。半阴半阳者，疮肿虽红，不甚尖耸，饮食差减，大便不结，寒热往来，微渴喜热，脉虚软。此三者必须细辨，俾用药寒温得宜，方为合法。治阳者，清凉解毒。治阴者，温中回阳。半阴半阳之治，清不伤胃，温不助邪，如斯而已矣。",
							"type":"paragraph"
						}
					]
				},
				{
					"type":"section",
					"title":"详论五善七恶救援法九",
					"content":[
						{
							"detail":"或问，痈疽五善七恶，何谓也。答曰∶五善者，饮食知味，一也；便溺调匀，二也；脓溃肿消，脓水不臭，三也；神气清爽，动息自宁，四也；脉息有神，不违时令，五也。七恶者，大渴发热，泄泻淋闭，一也；脓溃尤肿，脓稀臭秽，二也；目睛无神，语声不亮，三也；食少不化，服药作呕，四也；恍惚嗜卧，气短乏力，腰背沉重，五也；唇青鼻黑，面目浮肿，六也；脉息无神，或躁动不和，七也。古语云∶五善得三则吉，七恶得四则凶。余谓七恶之凶，不待四矣。然而急救之方，正不容以不讲。大抵热渴淋闭，喘急内热，皆真阴受伤，宜六味汤加麦冬、五味。如不应，用八珍汤加麦冬、五味。更不应，用十全大补汤，兼服六味地黄丸。此乃补阴生阳之说也。若气短倦怠，昏愦乏力，饮食不化，乃阳虚之候，宜用补中益气汤。若卧睡不宁，宜用归脾汤。若饮食减少，面目浮肿，宜用香砂六君子汤。若兼脾胃虚寒，更用理中汤。肾气虚寒须用桂附八味丸，兼用十全大补汤加附子，此温补回阳之法。若痈疽溃后，脓血去多，变为角弓反张，手足搐搦，肢体振摇而发痉者，并用参归术并附子等药以救之。如不应，用十全大补汤，间有可生者。当此时势，性命急如悬缕，司命者宜叮咛反复，熟思而审处之。",
							"type":"paragraph"
						}
					]
				},
				{
					"type":"section",
					"title":"将息法十",
					"content":[
						{
							"detail":"凡病中设有挟风寒者，即宜断去荤腥油腻，微服散药。俟外邪祛尽，另用滋味调补。大抵将息痈肿，不可缺少滋味，以血肉能生血肉也。然又不宜过多，使肉气胜谷气。更忌生冷滞气之物，恐反伤脾胃耳。并宜避风邪，戒嗔怒，寡思虑，少言语，兢兢保养为贵。至于病后将息，毒大者，三年内宜远帷幕。毒小者，期年内宜远帷幕。犯之则成虚损，或成偏枯，或阴减天年，不可不慎也。其他戒怒慎风，亦须常作有病时想。",
							"type":"paragraph"
						},
						{
							"detail":"以上十法，乃治痈疽发背之大纲。大者可为，小者可知已。余生平善治外证，其心法全在于此。约而能赅，确而可守也。至于周身上下所患之病名，备载于后，以资参考。",
							"type":"paragraph"
						}
					]
				}
			]
		},
		{
			"type":"section",
			"title":"外科症治方药",
			"content":[
				{
					"type":"section",
					"title":"发背",
					"content":[
						{
							"detail":"（对心发肾俞发搭肩手发足发）生于背，名曰发背。肺经火毒也。生于背下，与心相对，名曰对心发。心经火毒也。生于腰，名曰肾俞发。肾经相火之毒。若生于肩脊，名曰搭肩。右为肺火，左为肝火也。生于手背，名曰手发。生于足背，名曰足发。脾经湿热之毒也。有如莲子形者，头多突起。有如蜂窠形者，孔多内陷。外结螺靥，此二种，须防毒陷。大率此症皆由膏粱浓味，或六淫外客，七情内郁所致。积聚不散，以致荣气不从，逆于肉理耳。初觉肿痛，即宜用药消散之。散而不去，则用艾灸提脓等法。痈疽之症，始为热中，末为寒中，不可不察也。",
							"type":"paragraph"
						},
						{
							"type":"section",
							"title":"远志膏",
							"content":[
								{
									"detail":"凡一切痈疽肿毒初起之时，随用远志肉二三两，去心，清酒煮烂，捣为泥，敷患处，用油纸隔布扎定。越一宿，其毒立消，屡试屡验，其效如神。",
									"type":"paragraph"
								}
							]
						},
						{
							"type":"section",
							"title":"银花甘草汤",
							"content":[
								{
									"detail":"治肿毒初起时，皆可立消。内服此药，外敷远志膏，一切恶毒无不消散。但宜早服为妙。倘疮已成脓，无从消散也，必须外溃。",
									"type":"paragraph"
								},
								{
									"detail":"金银花（二两）甘草（二钱）水煎，清酒冲服。若毒在下焦，加牛膝（二钱）",
									"type":"paragraph"
								}
							]
						},
						{
							"type":"section",
							"title":"陈艾丸",
							"content":[
								{
									"detail":"每岁端午日，蓄蕲艾一二斤，愈久愈良。用时取叶为炷，或加麝香、木香、雄黄末，搓成团，安蒜上灸之，名陈艾丸。",
									"type":"paragraph"
								}
							]
						},
						{
							"type":"section",
							"title":"蟾酥饼",
							"content":[
								{
									"detail":"治疔毒脑疽、乳痈、附骨疽，臀痈。一切患症，或不痛而大痛，或麻木，用此敷贴疮头。",
									"type":"paragraph"
								},
								{
									"detail":"蟾蜍（一钱，酒化）轻粉（五分）乳香没药雄黄巴豆（各二钱）麝香（三分）朱砂（一钱）朝脑（一钱）以上各为细末，于五月五日午时，在净室中用蟾蜍酒和药丸如绿豆大，每用一丸。口涎调涂，贴疔疮上以膏盖之。",
									"type":"paragraph"
								}
							]
						},
						{
							"type":"section",
							"title":"菊花甘草汤",
							"content":[
								{
									"detail":"治疔之仙药也。",
									"type":"paragraph"
								},
								{
									"detail":"白菊花（四两）甘草（四两）水煎顿服，渣随即再煎。重者不过二剂即消，至稳至效，一切消疔之剂皆不及此。",
									"type":"paragraph"
								}
							]
						},
						{
							"type":"section",
							"title":"芎芷香苏散",
							"content":[
								{
									"detail":"凡毒多有挟风寒而发者，宜先用此散之。如毒不消，随服银花甘草等药。",
									"type":"paragraph"
								},
								{
									"detail":"川芎白芷紫苏赤芍陈皮甘草（各一钱）荆芥香附秦艽（各一钱五分）连须葱白（二寸）水煎服。若兼伤食加山楂、麦芽、葡子。若内热极盛加连翘、蒡子。",
									"type":"paragraph"
								}
							]
						},
						{
							"type":"section",
							"title":"乌金膏",
							"content":[
								{
									"detail":"去腐肉不伤新肉最为平善。巴豆去壳，新瓦上炒黑，研细听用。多寡看疮势酌量。",
									"type":"paragraph"
								}
							]
						},
						{
							"type":"section",
							"title":"防风汤",
							"content":[
								{
									"detail":"防风白芷甘草赤芍川芎归尾（各二钱）雄猪蹄（一节）加连须葱白五根，用三大碗水煎。以绢片蘸水洗之，拭干，然后上药。其深曲处以羊笔洗之。",
									"type":"paragraph"
								}
							]
						},
						{
							"type":"section",
							"title":"海浮散",
							"content":[
								{
									"detail":"敷此，腐肉自化，新肉自生。此外科回生保命之灵丹也。",
									"type":"paragraph"
								},
								{
									"detail":"乳香没药（等分）上二味，安箬皮上炙干，为极细末，敷患处，再贴膏药。此散毒净则收口，毒不净则提脓外出。其神妙难以言喻。",
									"type":"paragraph"
								}
							]
						},
						{
							"type":"section",
							"title":"火照散",
							"content":[
								{
									"detail":"朱砂血竭没药明雄黄（各三钱）麝香（五分）上五味为细末，用绵纸条长尺许，每条裹药三分，真麻油浸点，自外而内周遭照之。疮毒随药气解散，自不内侵脏腑。初用三条，渐加至五七条。疮势渐平，又渐减之。薰罢随上乌金膏，贴以万全膏。若肿势漫延，周遭用芙蓉膏敷之。如再薰，须洗去末药。其贴膏药处，药油可不必洗。",
									"type":"paragraph"
								}
							]
						},
						{
							"type":"section",
							"title":"芙蓉膏",
							"content":[
								{
									"detail":"用赤小豆（四两）、芙蓉叶（四两）、香附（四两）、菊花叶（四两）、白芨（四两），为细末。",
									"type":"paragraph"
								},
								{
									"detail":"每末一两加麝香一分，米醋调，涂住根脚，鸡子清调亦可。",
									"type":"paragraph"
								}
							]
						},
						{
							"type":"section",
							"title":"化腐紫霞膏",
							"content":[
								{
									"detail":"治痈疽发背，瘀肉不腐，及不作脓者。又治恶疮，内有脓而外肉不穿溃者。",
									"type":"paragraph"
								},
								{
									"detail":"轻粉蓖麻仁（研各三钱）巴豆（研白仁五钱）白结（二钱）樟脑螺狮肉（各一钱）金顶砒（五分）为末，瓷罐收贮。临用时麻油调涂顽硬肉上，以万全膏贴之。至顽者，不过二次即软。",
									"type":"paragraph"
								},
								{
									"detail":"其力大于乌金散。",
									"type":"paragraph"
								}
							]
						},
						{
							"type":"section",
							"title":"卫生汤",
							"content":[
								{
									"detail":"解毒消痈，清热活血止痛，初起相宜。",
									"type":"paragraph"
								},
								{
									"detail":"白芷连翘花粉（各八分）荆芥甘草节蒡子（各一钱）防风乳香没药（各五分）银花（二钱）贝母归尾（各一钱五分）水煎服。若大便闭结，热势极盛者，加酒炒大黄二三钱。",
									"type":"paragraph"
								}
							]
						},
						{
							"type":"section",
							"title":"透脓散",
							"content":[
								{
									"detail":"凡痈毒内已成脓，不穿破者服即破。",
									"type":"paragraph"
								},
								{
									"detail":"黄（四钱）皂刺白芷川芎牛蒡子穿山甲（炒研各一钱）金银花当归（各五分）酒水各半煎服。",
									"type":"paragraph"
								}
							]
						},
						{
							"type":"section",
							"title":"参内托散",
							"content":[
								{
									"detail":"丹溪云∶痈疽未溃，以疏托解毒为主。痈疽既溃，以托补元气为主。二语可为外科枢要。",
									"type":"paragraph"
								},
								{
									"detail":"人参（一钱，虚甚者倍用）黄（三钱，酒炒）当归（二钱）川芎（酒炒，五分）炙草（一钱五分）陈皮（五分）金银花（五钱）丹皮（一钱）远志（去心，甘草水泡，炒一钱五分）大枣（五枚）水煎服。",
									"type":"paragraph"
								}
							]
						},
						{
							"type":"section",
							"title":"理中汤",
							"content":[
								{
									"detail":"温补中气，挽回元阳。",
									"type":"paragraph"
								},
								{
									"detail":"人参（二钱）黑姜（一钱五分）甘草（炙二钱）白术（三钱，陈土炒）附子（姜汁甘草水制一钱）大枣水煎服。",
									"type":"paragraph"
								}
							]
						},
						{
							"type":"section",
							"title":"参苓白术散",
							"content":[
								{
									"detail":"健脾养胃。",
									"type":"paragraph"
								},
								{
									"detail":"人参（一两）茯苓（二两蒸）山药（炒）苡仁（炒）扁豆（炒）莲肉（去心炒，各二钱）砂仁（一两）神曲（炒黑）甘草（炒，各五分）白术（四两，陈土炒）陈皮（一两，微炒）共为细末，每用三钱开水下。",
									"type":"paragraph"
								}
							]
						},
						{
							"type":"section",
							"title":"补中益气汤",
							"content":[
								{
									"detail":"中气下陷者举之，巅顶有病需此。",
									"type":"paragraph"
								},
								{
									"detail":"人参炙甘草当归（各一钱）升麻柴胡（各三分）陈皮（五分）黄（二钱）白术（一钱五分）大枣（二枚）生姜（三片）水煎服。",
									"type":"paragraph"
								}
							]
						},
						{
							"type":"section",
							"title":"藿香正气散",
							"content":[
								{
									"detail":"散风寒，消饮食，止呕吐泻利。",
									"type":"paragraph"
								},
								{
									"detail":"藿香砂仁浓朴茯苓紫苏叶陈皮（各一钱）白术（陈土炒）半夏桔梗白芷（各七分）甘草（炙五分）生姜（三片）水煎服。",
									"type":"paragraph"
								}
							]
						},
						{
							"type":"section",
							"title":"十全大补汤",
							"content":[
								{
									"detail":"峻补气血，乃扶危定倾之大药，为收功保命之神丹。",
									"type":"paragraph"
								},
								{
									"detail":"人参白术（陈土炒，各三钱）黄（蜜炙五钱）茯苓（一钱）当归（一钱五分）大熟地（一钱九蒸九晒）白芍（酒炒，一钱五分）甘草（炙，八分）川芎肉桂（去皮，各五分）大枣（五枚）姜（三片）水煎服，虚甚者，更加附子、鹿茸。",
									"type":"paragraph"
								}
							]
						},
						{
							"type":"section",
							"title":"六味汤",
							"content":[
								{
									"detail":"壮水之主以镇阳光。凡肾经真水不足，虚火上炎，脉数有热者宜此。",
									"type":"paragraph"
								},
								{
									"detail":"大熟地（四钱）山萸山药（各二钱）丹皮茯苓（各一钱五分）泽泻（一钱）水煎服。",
									"type":"paragraph"
								}
							]
						},
						{
							"type":"section",
							"title":"八珍汤",
							"content":[
								{
									"detail":"即大补汤去黄、肉桂。",
									"type":"paragraph"
								}
							]
						},
						{
							"type":"section",
							"title":"归脾汤",
							"content":[
								{
									"detail":"治思虑伤脾，荣血不足，睡卧不宁。",
									"type":"paragraph"
								},
								{
									"detail":"人参白术当归枣仁（炒）白芍（各一钱）黄（一钱五分）远志（去心，甘草水泡炒）甘草（炒各七分）木香（五分）龙眼肉（五枚）水煎服。",
									"type":"paragraph"
								}
							]
						},
						{
							"type":"section",
							"title":"香砂六君子汤",
							"content":[
								{
									"detail":"理脾化痰，温胃进食。",
									"type":"paragraph"
								},
								{
									"detail":"人参白术茯苓炙甘草陈皮半夏（各一钱）砂仁藿香（各八分）姜（二片）枣（三枚）水煎服。",
									"type":"paragraph"
								}
							]
						},
						{
							"type":"section",
							"title":"桂附八味汤",
							"content":[
								{
									"detail":"益火之原以消阴翳。凡肾精真阳不足，火衰不能生土，脉虚大无力者宜此。",
									"type":"paragraph"
								},
								{
									"detail":"大熟地（八两）山萸肉山药（各四两）丹皮茯苓泽泻（各三两）附子肉桂（各一两）用炼蜜丸，每服四钱，淡盐水下。",
									"type":"paragraph"
								}
							]
						}
					]
				},
				{
					"type":"section",
					"title":"脑疽",
					"content":[
						{
							"detail":"（对口偏对口）生于脑，名曰脑疽。生于颈后，名曰对口。生于颈旁，名曰偏对口。正对口易治，偏对口难治。因其软肉与喉相近也。多因膏粱醇酒，风寒壅遏所致。宜用神火照法，次用乌金膏搽之。外贴万全膏，取其易溃。腐后则用防风汤洗之，掺以海浮散，仍贴万全膏，频换数次。即愈矣。",
							"type":"paragraph"
						}
					]
				},
				{
					"type":"section",
					"title":"鬓疽",
					"content":[
						{
							"detail":"（发颐时毒大头天行）生于耳前后，名曰鬓疽。生于两颐，名曰发颐。初起宜用银花甘草汤加柴胡、荆芥、薄荷、蒡子以清散之。若肿势甚极，须用砭法。若已成脓而未溃者，以乌金膏涂疮头，贴以万全膏，自然腐溃。溃后则用海浮散，并贴万全膏，自应寻愈。颜下漫肿无头，名曰时毒，俗名蛤蟆瘟是也。头面尽肿，名曰大头天行，俗名大头瘟是也。此皆风火郁热所致。初起宜用加味甘桔汤以消散之。散而不去，则用普济消毒饮以清之。若肿势极盛，兼用砭法。",
							"type":"paragraph"
						},
						{
							"type":"section",
							"title":"加味甘桔汤",
							"content":[
								{
									"detail":"甘草桔梗（各三钱）蒡子（炒二钱）荆芥（三钱）薄荷（五分）贝母（一钱五分）水煎服。若两颐肿盛者，加柴胡一钱五分，丹皮三钱。",
									"type":"paragraph"
								}
							]
						},
						{
							"type":"section",
							"title":"普济消毒散",
							"content":[
								{
									"detail":"甘草桔梗黄芩（酒炒）黄连（酒炒各一钱）玄参橘红柴胡（各五分）薄荷（六分）升麻（二分）连翘牛蒡子（炒各一钱五分）水煎服，便闭甚者加大黄酒炒一钱，体虚加人参五分。",
									"type":"paragraph"
								}
							]
						}
					]
				},
				{
					"type":"section",
					"title":"井口疽",
					"content":[
						{
							"detail":"（胁痈肚痈鱼口臀痈）生于心，名曰井口疽。生于胁，名曰胁痈。生于腹，名曰肚痈。生于手足腕，名曰穿骨疽。生于腿岔，名曰鱼口。生于臀，名曰臀痈。施治并如前法。",
							"type":"paragraph"
						},
						{
							"type":"section",
							"title":"护心散",
							"content":[
								{
									"detail":"患井口疽者，宜多用。它症亦宜用此。",
									"type":"paragraph"
								},
								{
									"detail":"远志肉（一两五钱去心，甘草水泡炒）绿豆粉（二两）甘草（五钱炒）明乳香（二两土炒）辰砂（二钱，研细水飞）共为细末，每服三钱，开水下。",
									"type":"paragraph"
								}
							]
						},
						{
							"type":"section",
							"title":"九龙丹",
							"content":[
								{
									"detail":"治鱼口便毒、骑马痈、横，初起未成脓者宜此。",
									"type":"paragraph"
								},
								{
									"detail":"儿茶血竭乳香没药青木香穿山甲（炒，各一钱）上各等分为末，归尾三两，红花二两。酒煎膏，丸如桐子大，每服二钱。空心热酒送下，敷服自消。",
									"type":"paragraph"
								}
							]
						},
						{
							"type":"section",
							"title":"胡桃散",
							"content":[
								{
									"detail":"以大胡桃剖开口，将全蝎二枚纳入，烧灰存性，研末，热酒冲服。",
									"type":"paragraph"
								}
							]
						}
					]
				},
				{
					"type":"section",
					"title":"疔疮",
					"content":[
						{
							"detail":"疔疮初起如芥，形如粉刺，或小泡坚硬如疔，故名曰疔。大抵肉色红肿，根脚不散者吉。若平塌浸肿，四围灰白者凶。其状不一，其色不同。有红紫黄白黑之五种，以应五脏。若生两足，多有红丝至脐。生两手，多有红丝至心。生面唇，多有红丝入喉。俱难治。速宜针红丝出血，多有生者。若患于肢末之处，毒愈凝滞，药难到达。艾灸之功为大。内服菊花甘草汤至效。如妄用疏利之剂，损耗真气，不惟无以去毒，而害反随之矣。其治法。即见前十法中。",
							"type":"paragraph"
						}
					]
				},
				{
					"type":"section",
					"title":"喉痹",
					"content":[
						{
							"detail":"喉间肿痛，名曰喉痹。古人通用甘桔汤主之。然有虚火实火之分，紧喉慢喉之别，不可不审。虚火者，色淡微肿，溺清便利，脉虚细，饮食减少。此因神思过度，脾气不能中护，虚火易至上炎，乃内伤之火，名曰慢喉风，虚证也。午前痛甚者，属阳虚。四君子汤加桔梗、麦冬、五味、当归。午后痛甚者，属阴虚。四物汤加桔梗、元参。如不效，必加桂、附以为引导之用。加减八味汤加牛膝主之。若脉数有热，六味汤主之。更有中寒咽痛，治用半夏桂甘汤，不可误投凉药。实火者，醇酒膏粱，风火积热，火动生痰，肿痛暴发。甚则风痰壅塞，汤水不入，声音不出，此外至之火，名曰紧喉风，实证也。宜用灯窝油和浆水灌之，导去痰涎。或用土牛膝捣烂和醋酸灌之。或针刺红肿之处，发泄毒血。或用金锁匙吹之，俾喉渐松开，饮食可入，声音得出，乃止。宜用加味甘桔汤。热甚者，兼用三黄解毒汤。谚云，走马看喉痹是也。凡喉肿不刺血，喉风不吐痰，喉痈不放脓，乳蛾不针破，此皆非法。又有劳嗽日久，咽伤声损者，无法可疗。",
							"type":"paragraph"
						}
					]
				},
				{
					"type":"section",
					"title":"缠喉风",
					"content":[
						{
							"detail":"缠喉风症，咽喉肿痛，胀塞，红丝缠绕，故名缠喉风。甚则肿达于外，颈如蛇缠。探吐悉如前法。",
							"type":"paragraph"
						}
					]
				},
				{
					"type":"section",
					"title":"缠舌喉风",
					"content":[
						{
							"detail":"缠舌喉风，硬舌根而烂两旁。以羊毛笔蘸甘草水洗之，吹以柳花散。",
							"type":"paragraph"
						}
					]
				},
				{
					"type":"section",
					"title":"乳蛾",
					"content":[
						{
							"detail":"乳蛾生喉间，状如乳头。一边生者，名单乳蛾，两边生者，名双乳蛾。以小刀点乳头出黑而少者难治。凡用刀针，血不止者，用广三七为细末，吹刀口上即止。凡使刀针，不可伤蒂下及舌下根。切记。",
							"type":"paragraph"
						}
					]
				},
				{
					"type":"section",
					"title":"舌衄",
					"content":[
						{
							"detail":"舌衄出血不止，用六味汤加生地、麦冬、牛膝、玄参主之，并吹柳花散。",
							"type":"paragraph"
						}
					]
				},
				{
					"type":"section",
					"title":"悬痈",
					"content":[
						{
							"detail":"悬痈生于上，形如紫李。宜针破痈头，用甘草汤搅尽瘀血，吹服柳花散。",
							"type":"paragraph"
						},
						{
							"detail":"（脏毒内痔外痔脱肛）悬痈，生于肾囊之后，肛门之前，又名海底漏。最难收功。脏毒生于肛门之两旁，初时肿痛，继则溃脓。总由湿热相火，内灼庚金而然者。宜服国老散、加减地黄丸，并敷海浮散，贴膏药，此一定之治法也。内痔外痔，亦并可服前药。洗以忍冬藤、菖蒲草，兼用田螺水搽之，可以立消。脱肛属气虚，补中益气汤。亦有血虚火旺者，四物汤加升麻。",
							"type":"paragraph"
						},
						{
							"type":"section",
							"title":"国老散",
							"content":[
								{
									"detail":"甘草（七段），用急流水一碗浸之。炙干，又浸又炙，以水尽为度。研细末，每日空心开水调下二钱。忌煎炒烟酒炙爆辛辣发气等物。",
									"type":"paragraph"
								}
							]
						},
						{
							"type":"section",
							"title":"生熟地黄丸",
							"content":[
								{
									"detail":"大熟地（九蒸晒）大生地（酒洗，各三两）山药（乳拌蒸）茯苓（乳拌蒸）丹皮（酒蒸，各一两半）泽泻（盐水蒸一两）当归（酒蒸）白芍（酒炒）柏子（去壳隔纸炒）丹参（酒蒸各二两）远志（去心，甘草水泡蒸四两）自败龟板（浸净童便炙炒研为极细末四两）共为末，用金石斛四两，金银花十二两，熬膏，和炼蜜杵为丸，每早淡盐汤下四钱。",
									"type":"paragraph"
								}
							]
						},
						{
							"type":"section",
							"title":"田螺水",
							"content":[
								{
									"detail":"法用大田螺一个，以冰片掺靥中，仰放盏内，少顷水流出。取搽痔疮上，其肿立消。",
									"type":"paragraph"
								}
							]
						}
					]
				},
				{
					"type":"section",
					"title":"腮痈",
					"content":[
						{
							"detail":"腮痈生腮下，绕喉壅肿。先用荠汁调玄明粉搅去其痰，再看其紫黑处，针去瘀血。其吹服如前法。",
							"type":"paragraph"
						}
					]
				},
				{
					"type":"section",
					"title":"喉疮",
					"content":[
						{
							"detail":"喉疮，命门相火也。疮势灌脓，以银针挑破之，随用荆芥、甘草煎汤洗之。其吹服如前法。",
							"type":"paragraph"
						}
					]
				},
				{
					"type":"section",
					"title":"走马牙疳",
					"content":[
						{
							"detail":"（牙痈牙宣牙痛）走马牙疳，牙龈红肿，渐变紫黑臭秽，胃热也。牙痈，牙边肿痛，灌脓也。牙宣，牙根尽肿，宣露于外也。吹以柳花散，兼服清胃散。牙痛，疗牙止痛散，兼服葛根汤。",
							"type":"paragraph"
						}
					]
				},
				{
					"type":"section",
					"title":"喉瘤",
					"content":[
						{
							"detail":"喉瘤，生于喉旁，形如圆眼，血丝相裹。不可用刀针，宜吹麝香散，并服加味甘桔汤。",
							"type":"paragraph"
						}
					]
				},
				{
					"type":"section",
					"title":"茧唇",
					"content":[
						{
							"detail":"茧唇，唇上起泡如茧，初起即用小小艾炷灸之，贴以万金膏。",
							"type":"paragraph"
						}
					]
				},
				{
					"type":"section",
					"title":"肺绝喉痹",
					"content":[
						{
							"detail":"肺绝喉痹，凡喉痹日久，频服清降之药，以致痰涌声喑，或痰声如曳锯，此肺气将绝之候也。法在难治，宜用独参汤，或兼进八味汤，或兼用十全大补汤。早服者，可救十中之一二。",
							"type":"paragraph"
						},
						{
							"type":"section",
							"title":"四君子汤",
							"content":[
								{
									"detail":"人参白术茯苓甘草（炙，各一钱）大枣（二枚）生姜（一片）水煎服。",
									"type":"paragraph"
								}
							]
						},
						{
							"type":"section",
							"title":"四物汤",
							"content":[
								{
									"detail":"川芎（五分）大熟地当归白芍（各一钱五分）水煎服。加丹皮、麦冬、玉竹、山药、茯苓，退虚热至效。",
									"type":"paragraph"
								}
							]
						},
						{
							"type":"section",
							"title":"加减八味汤",
							"content":[
								{
									"detail":"大熟地（四钱）山萸（去核）山药（各二钱）丹皮茯苓泽泻（各一钱五分）肉桂五味（各五分）水煎服。本方去五味加附子，名八味肾气汤。",
									"type":"paragraph"
								}
							]
						},
						{
							"type":"section",
							"title":"密钥匙",
							"content":[
								{
									"detail":"治喉闭、缠喉风、痰涎壅塞、口噤不开，汤水难下。",
									"type":"paragraph"
								},
								{
									"detail":"焰硝（一两五钱）硼砂（五钱）片脑（二分五厘）雄黄（二钱）白僵蚕（一钱）各另研为末，和匀。以竹筒吹患处，痰涎即出。如痰虽出，肿痛仍不消，急针患处，去恶血，服前药。",
									"type":"paragraph"
								}
							]
						},
						{
							"type":"section",
							"title":"三黄解毒汤",
							"content":[
								{
									"detail":"黄连（一钱）黄芩黄柏黑山栀（各一钱五分）水煎服。",
									"type":"paragraph"
								}
							]
						},
						{
							"type":"section",
							"title":"柳花散",
							"content":[
								{
									"detail":"治喉疮并口舌生疮、走马牙疳、咽喉肿痛诸症。",
									"type":"paragraph"
								},
								{
									"detail":"真青黛蒲黄（炒）人中白（各一两）冰片（五分）硼砂（五钱）共为细末，吹喉极效。",
									"type":"paragraph"
								}
							]
						},
						{
							"type":"section",
							"title":"清胃散",
							"content":[
								{
									"detail":"升麻（一钱）生地（二钱）黄连连翘丹皮（各一钱）水煎服。",
									"type":"paragraph"
								}
							]
						},
						{
							"type":"section",
							"title":"疗牙止痛散",
							"content":[
								{
									"detail":"止牙痛神效牙硝（三钱）硼砂（三钱）雄黄（二钱）冰片（一分五厘）麝香（五厘）共为末，每用少许擦牙。",
									"type":"paragraph"
								}
							]
						},
						{
							"type":"section",
							"title":"葛根汤",
							"content":[
								{
									"detail":"葛根（一钱）升麻（一钱）甘草（五分）赤芍（一钱五分）水煎服。风胜，加荆芥、防风、薄荷；火胜，加连翘、丹皮、生地、蒡子。",
									"type":"paragraph"
								}
							]
						},
						{
							"type":"section",
							"title":"麝香散",
							"content":[
								{
									"detail":"真麝香（二钱）冰片（三分）黄连（一钱）共为末，一日夜吹五六次。",
									"type":"paragraph"
								}
							]
						}
					]
				},
				{
					"type":"section",
					"title":"瘰",
					"content":[
						{
							"detail":"瘰，颈上痰瘰串也。此肝火郁结而成。宜用消瘰丸，兼服加味逍遥散。",
							"type":"paragraph"
						},
						{
							"type":"section",
							"title":"消瘰丸",
							"content":[
								{
									"detail":"此方奇效，治愈者不可胜计。予曾刻方普送矣。",
									"type":"paragraph"
								},
								{
									"detail":"元参（蒸）牡蛎（，锉碎）贝母（去心蒸，各四两）共为末，炼蜜为丸。每服三钱，开水下，日二服。",
									"type":"paragraph"
								}
							]
						},
						{
							"type":"section",
							"title":"加味逍遥散",
							"content":[
								{
									"detail":"治肝经郁火，颈生瘰，并胸胁胀痛，或作寒热。甚至肝木生风，眩晕振摇，或切牙发痉诸症。经云，木郁达之是也。",
									"type":"paragraph"
								},
								{
									"detail":"柴胡茯苓当归白术甘草白芍丹皮黑山栀（各一钱）薄荷（五分）水煎服。",
									"type":"paragraph"
								}
							]
						}
					]
				},
				{
					"type":"section",
					"title":"鼻痔",
					"content":[
						{
							"detail":"（鼻渊）鼻痔，鼻生息肉也。起于湿热，可吹砂散。鼻渊，鼻流浊涕不止也。起于风热，可用古拜散。",
							"type":"paragraph"
						},
						{
							"type":"section",
							"title":"砂散",
							"content":[
								{
									"detail":"砂（五分）白矾（枯五钱）共为细末，每用少许，点鼻痔上即消。",
									"type":"paragraph"
								}
							]
						},
						{
							"type":"section",
							"title":"古拜散",
							"content":[
								{
									"detail":"荆芥穗上为细末，每服三钱，生姜汤调下，有火者陈茶调下。",
									"type":"paragraph"
								}
							]
						}
					]
				},
				{
					"type":"section",
					"title":"耳",
					"content":[
						{
							"detail":"（百虫入耳）豆抵耳，耳内生疔也。乃肝经郁火所结，可用红棉散，兼服加味逍遥散加菊花。百虫入耳，以猫尿滴入，奇效。",
							"type":"paragraph"
						},
						{
							"type":"section",
							"title":"红棉散",
							"content":[
								{
									"detail":"白矾（二钱）胭脂（一钱，炼火存性）上研匀。先用棉杖子搅去脓水，更用棉杖子搅药掺入于耳底即干。若耳抵耳加麝香五厘。",
									"type":"paragraph"
								}
							]
						}
					]
				},
				{
					"type":"section",
					"title":"眼丹",
					"content":[
						{
							"detail":"（眼珠忽突）眼丹，眼旁生泡，溃而流水也。属风热。加味逍遥散主之。又眼珠忽然肿胀突出，属祟症，平祟散主之。",
							"type":"paragraph"
						},
						{
							"type":"section",
							"title":"平祟散",
							"content":[
								{
									"detail":"黄连（二分）甘草冰片（各一分）硼砂（三分）人乳调点两眼角立消。",
									"type":"paragraph"
								}
							]
						}
					]
				},
				{
					"type":"section",
					"title":"白秃疮",
					"content":[
						{
							"detail":"（落发不生）白秃疮，此火旺血虚而生虫也。麦饯散主之。发落不生，骨碎补为末，麻油调涂之。",
							"type":"paragraph"
						},
						{
							"type":"section",
							"title":"麦饯散",
							"content":[
								{
									"detail":"用小麦一升，炒枯黄色，乘热入钵内为末，和硫黄末四两，白砒末五钱，搅匀，待冷取起，加烟胶半斤，川椒末二两，生枯矾二两，共碾极细。临用葱汤洗净，末药二三钱，麻油调搽，油纸盖扎。三日一换，换三次愈。",
									"type":"paragraph"
								}
							]
						}
					]
				},
				{
					"type":"section",
					"title":"粉刺雀斑",
					"content":[
						{
							"detail":"粉刺雀斑，风热也，改容丸主之。",
							"type":"paragraph"
						},
						{
							"type":"section",
							"title":"改容丸",
							"content":[
								{
									"detail":"大贝母（去心）白附子防风白芷菊花叶滑石（各五钱）上为细末，用大肥皂蒸熟去筋膜，捣和药为丸，早晚洗面。",
									"type":"paragraph"
								}
							]
						}
					]
				},
				{
					"type":"section",
					"title":"破伤风",
					"content":[
						{
							"detail":"破伤风，因跌打伤头脑，而客邪乘之，以致手足搐搦，人事昏愦。天麻散主之。",
							"type":"paragraph"
						},
						{
							"type":"section",
							"title":"天麻散",
							"content":[
								{
									"detail":"天麻生南星（泡去稀）防风（各一两）荆芥（三两）上为细末，每用五钱。连须葱白煎汤调下。",
									"type":"paragraph"
								}
							]
						}
					]
				},
				{
					"type":"section",
					"title":"跌打损伤",
					"content":[
						{
							"detail":"跌打损伤之后，凡大小便通利者，可用广三七二三钱，酒煎饮之。或服泽兰汤。若二便不通，必加大黄。其破损处，可用血竭为极细末掺之。韭叶散亦良。余用天下第一金疮药最佳，可保无虞。",
							"type":"paragraph"
						},
						{
							"type":"section",
							"title":"泽兰汤",
							"content":[
								{
									"detail":"通二便，除肠中瘀血，乃活命之灵丹也。",
									"type":"paragraph"
								},
								{
									"detail":"泽兰当归（各五钱）红花（一钱）丹皮（三钱）青木香（一钱五分）桃仁（去皮尖，研，十粒）赤芍（一钱五分）水煎，热酒冲服。如大便不通，加大黄二三钱酒炒。",
									"type":"paragraph"
								}
							]
						},
						{
							"type":"section",
							"title":"韭叶散",
							"content":[
								{
									"detail":"止血如神。锻石同韭菜叶捣饼，贴壁候干，细研，筛下听用。",
									"type":"paragraph"
								}
							]
						},
						{
							"type":"section",
							"title":"天下第一金疮药",
							"content":[
								{
									"detail":"凡刀斧损伤，跌仆打碎，敷上实时止痛止血，更不作脓，胜于它药多矣。其伤处不可见水。余制此药普送，因路远者，一时难取，故刻方广传之。今并笔书之，则此方传益广矣。各乡有力之家，修合以济急也。",
									"type":"paragraph"
								},
								{
									"detail":"雄猪油（一斤四两）松香（六两）面粉（四两，炒，筛）麝香（六分）黄蜡（六两）樟脑（三两，极细）冰片（六分）血竭（一两）儿茶（一两）乳香（一两，箬皮上烘去油）没药（一两，同上制）以上药研极细，先将猪油、松香、黄蜡三味熬化，滤去渣。待将冷再入药末搅匀，瓷器收贮，不可泄气。",
									"type":"paragraph"
								}
							]
						}
					]
				},
				{
					"type":"section",
					"title":"乳痈",
					"content":[
						{
							"detail":"（乳岩）乳痈者，乳房痛作脓，脓尽则愈。其初起宜服栝蒌散，敷以香附饼，实时消散。若已成脓，则用太乙膏贴之。若溃烂，则用海浮散掺之，外贴膏药，吸尽脓而愈。乳岩者，初起内结小核如棋子，积久渐大崩溃，有岩之势，故名乳岩。宜服逍遥散、归脾汤等药，虽不能愈，亦可延生。若妄行攻伐，是速其危也。",
							"type":"paragraph"
						},
						{
							"type":"section",
							"title":"栝蒌散",
							"content":[
								{
									"detail":"栝蒌（一个）明乳香（二钱）酒煎服。",
									"type":"paragraph"
								}
							]
						},
						{
							"type":"section",
							"title":"香附饼",
							"content":[
								{
									"detail":"敷乳岩，实时消散。一切痈肿皆可敷。",
									"type":"paragraph"
								},
								{
									"detail":"香附（细末一两）麝香（二分）上二味研匀，以蒲公英二两，煎酒去渣，以酒调药，热敷患处。",
									"type":"paragraph"
								}
							]
						},
						{
							"type":"section",
							"title":"太乙膏",
							"content":[
								{
									"detail":"治一切痈疽肿毒，用之提脓极效。",
									"type":"paragraph"
								},
								{
									"detail":"肉桂（一钱五分）白芷当归玄参赤芍生地大黄土木鳖（各五钱）乳香末（二钱）没药末（二钱）阿魏（一钱）轻粉（一钱五分）血余（一团）黄丹（六两五钱）以上各药，用真麻油一斤，浸入，春五夏三，秋七冬十日。倾入锅内，文武火熬至药枯浮起为度。住火片时，用布袋滤净药渣，将锅展净，入油，下血余再熬，以柳枝挑看。俟血余熬枯浮起，方算熬熟。每净油一斤，将炒过黄丹六两五钱，徐徐投入，不住手搅。候锅内先发青烟，后至白烟叠叠旋起，其膏已成。将膏滴入水中，试软得中，端下锅来，方下阿魏，散膏面上，候化尽。次下乳香、没药、轻粉，搅匀倾入水内，以柳木搅成一块。",
									"type":"paragraph"
								}
							]
						}
					]
				},
				{
					"type":"section",
					"title":"附骨疽",
					"content":[
						{
							"detail":"（伏兔疽）附骨疽，肉里浮肿，而皮色不变也。宜用艾炷灸之。俾其转阴为阳乃吉。若生于膝上三寸，名曰伏兔疽，法在不治。",
							"type":"paragraph"
						}
					]
				},
				{
					"type":"section",
					"title":"蛇头毒",
					"content":[
						{
							"detail":"蛇头毒，手足指肿，大如蛇头也。宜用艾炷隔蒜灸之。以雄黄、白芷等分为末，同大蒜捣烂灸之。或嚼生栗敷之亦效。",
							"type":"paragraph"
						}
					]
				},
				{
					"type":"section",
					"title":"脱疽",
					"content":[
						{
							"detail":"脱疽，生于手足指，肿大如蛇头也。肿腐溃烂。掺以海浮散，贴以万全膏。",
							"type":"paragraph"
						}
					]
				},
				{
					"type":"section",
					"title":"疮",
					"content":[
						{
							"detail":"疮，生于足之内外。宜服生熟地黄丸，并敷海浮散，贴以万全膏。若湿热甚，而溃烂不收口者，于海浮散内加入黄柏散同敷，立效。",
							"type":"paragraph"
						}
					]
				},
				{
					"type":"section",
					"title":"肠痈",
					"content":[
						{
							"detail":"肠痈，有生于肠内者，腹内胀急，大小便牵痛如淋，转侧摇之作水声，溃后则脓从大便出。有生于肠外者，当脐肿痛，腹皮胀急，溃后则脓自脐出。甚则穿溃大肠，食虫亦自脐去，势难为矣。初起宜用千金牡丹皮散以消之。既溃，则用参内托之剂。",
							"type":"paragraph"
						},
						{
							"type":"section",
							"title":"千金牡丹皮散",
							"content":[
								{
									"detail":"丹皮（五钱）苡仁（一两）栝蒌仁（去油二钱）桃仁（去皮尖二十枚研）水煎服。",
									"type":"paragraph"
								}
							]
						}
					]
				},
				{
					"type":"section",
					"title":"下疳",
					"content":[
						{
							"detail":"下疳，生疮湿痒，或阴茎肿烂，或如菌如蛇。此湿热之甚也。宜服九味芦荟丸，并用加味逍遥散。气虚者，佐以加味归脾汤。",
							"type":"paragraph"
						},
						{
							"type":"section",
							"title":"九味芦荟丸",
							"content":[
								{
									"detail":"芦荟（五钱）胡黄连当归芍药川芎芜荑（各一两）木香甘草（各三钱）胆草（七钱酒浸炒焦）上为末，米粥糊丸麻子仁大，每服一钱或一钱五分，开水下。",
									"type":"paragraph"
								}
							]
						}
					]
				},
				{
					"type":"section",
					"title":"杨梅结毒",
					"content":[
						{
							"detail":"杨梅结毒，不可搽轻粉，恐毒瓦斯入内。宜服忍冬汤，贴以万全膏，并用金蝉脱甲酒。",
							"type":"paragraph"
						},
						{
							"type":"section",
							"title":"忍冬汤",
							"content":[
								{
									"detail":"金银花（一两）甘草（二钱）黑料豆（二两）土茯苓（四两）水煎，每日一剂，须尽饮。",
									"type":"paragraph"
								}
							]
						},
						{
							"type":"section",
							"title":"金蝉脱甲酒",
							"content":[
								{
									"detail":"治杨梅疮，不拘新久，轻重皆效。好酒五斤，用大蛤蟆一个，浸酒封口。煮香二枝取起。待次日，随量之大小，总以醉为度。冬夏盖暖出汗为效。存酒次日只服量之一半，酒尽疮愈。又治杨梅结毒，筋骨疼痛，诸药不效者更妙。服酒后七日，不许见风为要。忌口及房事百日，绝根矣。",
									"type":"paragraph"
								}
							]
						}
					]
				},
				{
					"type":"section",
					"title":"大麻风",
					"content":[
						{
							"detail":"（赤白游风鹅掌风烂脚风）大麻风，皮肤肿起，搔痒顽麻，如树皮吐汁之状。此湿毒生虫，甚则眉毛剥落，鼻柱崩坏，事不可为也。宜服蕲蛇酒，搽以当归膏。赤白游风，肌肤搔痒起皮也。鹅掌风，手足心顽浓起皮也。烂脚风，脚下湿烂也。并可搽当归膏，内服逍遥散，兼用生熟地黄丸。",
							"type":"paragraph"
						},
						{
							"type":"section",
							"title":"蕲蛇酒",
							"content":[
								{
									"detail":"（乌梢蛇亦可用）蕲蛇（去头尾，一具）生地（二两）黄柏苦参丹参菊花银花丹皮赤芍当归两五钱）上煮好生酒五六斤，退火，七日饮。",
									"type":"paragraph"
								}
							]
						},
						{
							"type":"section",
							"title":"当归膏",
							"content":[
								{
									"detail":"治疠风，并可搽去游丹鹅掌风。",
									"type":"paragraph"
								},
								{
									"detail":"当归生地（各一两）紫草麻草木鳖子（去壳）大枫子（去壳）防风黄柏玄参（各五钱）麻油（八两）黄蜡（二两）先将前九味入油熬枯，滤去渣，再将油复入锅内，熬至滴水成珠，再下黄蜡，试水中不散为度。候稍冷，倾入盖碗内，坐水中出火毒。三日听用。",
									"type":"paragraph"
								}
							]
						}
					]
				},
				{
					"type":"section",
					"title":"汤泡火烧",
					"content":[
						{
							"detail":"汤泡火烧，不宜见冷水。宜用白芝麻壳烧灰存性，研细末敷之。若患处干燥，则用麻油调搽。或用柏子树皮为末，麻油调敷亦善。",
							"type":"paragraph"
						}
					]
				},
				{
					"type":"section",
					"title":"疥疮",
					"content":[
						{
							"detail":"（天泡疮）疥疮，有细小不足脓者，多属风热。有肥大灌脓者，多属湿热。俱用麻黄膏搽之，十日可愈，而不隐疮。仍多服金银花为妙。更有天泡疮，肿起白泡，小者如绿豆大，大者如蚕豆大，连片而生。或生头顶，或生耳前后，宜用黄柏散敷之立瘥。",
							"type":"paragraph"
						},
						{
							"type":"section",
							"title":"麻黄膏",
							"content":[
								{
									"detail":"雄猪油（四两）斑蝥（三个）麻黄（五钱）蓖麻子（一百粒去壳研烂）大枫子（一百粒去壳研烂）先将猪油化开，下斑蝥煎数沸，随去斑蝥，再下麻黄，煎枯滤去渣。将大枫、蓖麻肉和匀听搽。",
									"type":"paragraph"
								}
							]
						},
						{
							"type":"section",
							"title":"黄柏散",
							"content":[
								{
									"detail":"黄柏一大块，以猪脂涂搽，炙为末，麻油调搽。",
									"type":"paragraph"
								}
							]
						}
					]
				},
				{
					"type":"section",
					"title":"顽癣",
					"content":[
						{
							"detail":"顽癣，乃湿热凝聚，虫行皮中。有顽浓坚硬者，俗称牛皮癣，是宜用百部膏搽之。",
							"type":"paragraph"
						},
						{
							"type":"section",
							"title":"百部膏",
							"content":[
								{
									"detail":"百部白藓皮蓖麻子（去壳）鹤虱黄柏当归生地（各一两）黄蜡（二两）明雄黄末（五钱）麻油（八两）先将百部等七味入油熬枯，滤去渣，复将油熬至滴水成珠。再用黄蜡试水中不散为度。",
									"type":"paragraph"
								},
								{
									"detail":"端起锅来，将雄黄末和入，候稍冷，便入瓷盆中收贮。退火听用。",
									"type":"paragraph"
								}
							]
						}
					]
				},
				{
					"type":"section",
					"title":"自刎",
					"content":[
						{
							"detail":"救自刎法，凡自刎喉管未断者，不可见水。急用麻线缝之，外以血竭细末搽之，随用天下第一金疮药浓涂之，绵纸盖定。然后用挟布裹脚缠住，线扎之。间日加敷药，头不可动摇，十日愈。",
							"type":"paragraph"
						}
					]
				},
				{
					"type":"section",
					"title":"竹木刺入肉",
					"content":[
						{
							"detail":"竹木刺入肉，拔不出者，用象牙磨水滴之，良久自出。或用蝼蛄捣烂敷之亦出。若日久血凝肿胀者，以花蕊散，用象牙水调敷，瘀血散而刺并出矣。",
							"type":"paragraph"
						},
						{
							"type":"section",
							"title":"花蕊散",
							"content":[
								{
									"detail":"花蕊石为末八两，硫黄末四两，和匀，瓦罐盛之，封口，盐泥固，须晒干，安风炉中。",
									"type":"paragraph"
								},
								{
									"detail":"上下着火，炼二炷香。候冷打开，研筛为极细末，收贮。此散瘀血之神药也。",
									"type":"paragraph"
								}
							]
						}
					]
				},
				{
					"type":"section",
					"title":"疯犬咬",
					"content":[
						{
							"detail":"（毒蛇蜈蚣咬）疯犬咬，用明雄黄末五钱，杏仁去皮尖一百粒炒研。每服二钱，虎骨煎酒送下，服尽必愈。外并用此敷患处。毒蛇、蜈蚣咬，用明雄黄细末，用蒜捣烂敷之。内服白芷护心散。",
							"type":"paragraph"
						},
						{
							"type":"section",
							"title":"白芷护心散",
							"content":[
								{
									"detail":"白芷（一两）乳香（三钱）雄黄（五钱）甘草（五钱）共为细末，每服四钱，清酒调下。",
									"type":"paragraph"
								}
							]
						}
					]
				},
				{
					"type":"section",
					"title":"误服砒毒",
					"content":[
						{
							"detail":"（野菌毒）误服砒毒，小蓟根捣汁灌之。或用金汁灌之。或用明矾、大黄为末，新汲水调灌之，得吐利为效。野菌毒亦用金汁解之，紫金丹亦佳。",
							"type":"paragraph"
						}
					]
				},
				{
					"type":"section",
					"title":"自缢",
					"content":[
						{
							"detail":"救自缢，抱下除解绳索，用好肉桂三钱，煎汤灌之。",
							"type":"paragraph"
						}
					]
				},
				{
					"type":"section",
					"title":"落水",
					"content":[
						{
							"detail":"救落水，以其人横伏水牛背上，沥出腹中之水。如无牛，以凳代之。随用通天搐鼻散吹鼻孔中，得嚏则活。独用半夏末吹之亦佳。",
							"type":"paragraph"
						}
					]
				},
				{
					"type":"section",
					"title":"魇梦不醒",
					"content":[
						{
							"detail":"魇梦不醒，吹以通天散，更用葱白生姜煎汤灌之。",
							"type":"paragraph"
						},
						{
							"type":"section",
							"title":"搐鼻通天散",
							"content":[
								{
									"detail":"猪牙皂角（去皮弦一两）细辛（去叶）半夏（各五钱）共为极细末，每用一二分，吹鼻中，得嚏则苏。",
									"type":"paragraph"
								}
							]
						}
					]
				}
			]
		}
	]
}