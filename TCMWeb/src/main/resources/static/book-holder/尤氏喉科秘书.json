{
	"book_title":"尤氏喉科秘书",
	"content":[
		{
			"type":"section",
			"title":"序",
			"content":[
				{
					"detail":"医，道之小焉者也。于小道中，而以喉科着，抑又小矣。然玉霜一点，红粉半廛，遽尔既危于俄顷，起沉于斯须。人巧极天工，错即未窥全豹，而小中见大，施济之功在焉。予添列黉宫，未暇问岐黄术，而习见夫庸医之误人也。贪夫之徇利也，早无以为饔，夕无以为飧者之鸣号焉，而莫如引手救也。慨然念士生当世，不获身名民社，以宏辅相，或得一术以济人于危急，何莫非立达之初心？奈役役半生，愿莫之遂。今年秋，假馆东山之麓，陈生在丰，以五十金得是编于梁溪尤氏，予叨一日长，得晏然有之，此固生之雅意，抑亦予之急想，世手而鬼神通之者欤，而予于此，窃自念也。传曰∶正其谊，不谋其利，明其道，不计其功，圣贤其事，日月为昭，人能本此意以行之，内省可无渐矣。人有裨益，道虽小也，利实溥焉！此世上龌龊小夫，HT为利事耳，道于何有哉？爰述数语以自警，且使后之子孙，勿视为寻常方药，而传之非人。抑知此为明道之书，而勿开利窦也。",
					"type":"paragraph"
				},
				{
					"detail":"乾隆岁次辛丑中秋后余假馆于蠡河之南惠氏深想数年借得私时秘录",
					"type":"paragraph"
				},
				{
					"detail":"乾隆乙卯年浙慈冯岩峰授传手录",
					"type":"paragraph"
				}
			]
		},
		{
			"type":"section",
			"title":"喉症总论",
			"content":[
				{
					"detail":"咽喉，为人身呼吸饮食门户，方寸之地，受病危险，其症甚繁，大约其要总归于火。盖少阴、少阳，君相二火，其脉并络于咽喉，故往往为火症之所结聚。君火势缓，则结而为疼，为肿，相火势速，则肿甚不仁而为痹，痹甚不通，则痰塞以死。经云∶一阴一阳，结为喉痹。",
					"type":"paragraph"
				},
				{
					"detail":"火者痰之本，痰者火之标。火有虚实，实火应过食煎炒炙，蕴结积毒，其症烦渴，二便秘塞，风痰上壅，将发喉痹，症先胸隔不利，脉弦而数。治宜先去风痰，后解热毒。虚火，或应饮酒太过，或应忿怒，或应色欲，火炎上攻，咽喉干燥，必二便如常，少阴心脉微。治宜补虚降火。凡用药，不宜纯用寒凉，取效目前，上热未除，中寒复起，毒瓦斯乘虚入腹，胸前高肿，上喘下泄，手足指甲青黑，七日以后，全不进食，口如鱼口者死。且治喉症，最忌发汗，误人不浅。或针砭出血，已具汗意，但凡寒伤于肾，及帝中肿者，切不宜针。至如内伤虚损，咽喉失音，无法可治矣。（帝中即喉咙花。）喉症初起，一日寒战即生者，发后身凉，口不碎，又无重舌，或二便俱利，不可认作热症，皆因阴气虚寒而发，其痰不可吊尽，盖此痰即身中津液所化，与热症乳鹅舌之痰，以流尽而愈者不同。若亦流尽，则精神竭而必毙。先以药吹，或用水涣之法，使喉一通，即便服药。初剂发散和解，第二剂即施温补资养之药，设三四日后，再发寒战，或心痛，骨痛，胁疼等症，皆属难治。发时牙关紧闭，舌喉俱肿，口碎而臭，或有重舌，及舌上有黄屑，发屑者，发后下午再发寒热，二便秘塞者，即作热症，用石膏败毒散主之。然易愈之症，如渐起之症，三四日后，而发寒热者，虽凶，亦不为害。惟有症未减，而牙关反不紧闭，唇口不肿，而纹如好人者，不治。舌肿口满者不治。色如胡桃、茄子、砂纸者不冶。或连重舌发寒热，犹可治也。舌以箸按之，其色雪白，起箸即红紫色。此身内之血已死，然口臭者犹可或生，尤忌口渴气急痰多而稠，如桃胶者，死其至矣。一颈俱红肿者，亦极危也。面红带紫，面青带白，神气少者俱不治。不语者死。",
					"type":"paragraph"
				},
				{
					"detail":"略能语者，尚有可生之机。面色少神，喜坐低处者，亦极难治。夫帝中性命所关，舌下紫肿为舌系，下通于肾，白肿不治，伤者必死。",
					"type":"paragraph"
				},
				{
					"detail":"凡看喉症，必先看当心之中，有红色者不治。如紫黑者尤危，俱不可下药，记之慎之。",
					"type":"paragraph"
				},
				{
					"detail":"凡喉看法，必先刺所发一边手之少商穴，如血流不出者，必死在顷刻。即好处一边流出血紫黑色者，亦死之症。业是者，贵辨之审也。",
					"type":"paragraph"
				}
			]
		},
		{
			"type":"section",
			"title":"咽喉门",
			"content":[
				{
					"detail":"喉痹属痰，属风，属热，皆应郁火而兼热毒，肿甚不仁，乃咽喉之重症。喉痹者，总名也。",
					"type":"paragraph"
				},
				{
					"detail":"要去风痰，解毒，开郁闷，其症自愈。乳鹅有单，有双，有连珠，多应酒色，郁结而生。初起一日痛，二日红肿，三日有形，细白星，（无细星即喉痈。）发寒热者凶，四日势定，治之四五日可愈。其症生于喉旁，一边生者为单鹅，左右生者为双鹅。单轻双重，连珠尤重，左右为（心肝）二白星下下相连，状如缠袋者，为连珠鹅。",
					"type":"paragraph"
				},
				{
					"type":"section",
					"title":"喉菌",
					"content":[
						{
							"detail":"病属忧郁，血热气滞，妇人多患之。形如浮萍，略高而浓，紫色，生于喉旁。轻则半月二十日，重则径月月余，要在治之得法，及患者守欲忌口。",
							"type":"paragraph"
						}
					]
				},
				{
					"type":"section",
					"title":"喉癣",
					"content":[
						{
							"detail":"虚火上炎，肺金火旺，致攻喉间。生如丝，如景窑纹样，又如秋海棠叶背后红丝一般。",
							"type":"paragraph"
						},
						{
							"detail":"饮食阻碍咽痛，虽不伤命，久则喉哑失音，而不能救矣。",
							"type":"paragraph"
						}
					]
				},
				{
					"type":"section",
					"title":"喉痈",
					"content":[
						{
							"detail":"此因过食辛辣、炙、浓味、醇酒。感热而生，属肺病，喉间无形状，但红肿而痛，重者亦发寒热头痛，四五日可愈。",
							"type":"paragraph"
						}
					]
				},
				{
					"type":"section",
					"title":"舌喉痈",
					"content":[
						{
							"detail":"（舌病也，音杀）肥人感热性躁者，多患此症。凡舌下生如小舌样者，为舌。如连喉肿痛者，即为喉痈，不痛者，非是。大抵舌兼喉痈者，势凶。",
							"type":"paragraph"
						}
					]
				},
				{
					"type":"section",
					"title":"喉关",
					"content":[
						{
							"detail":"伤寒后发难治，为气闭不通，无形无声。",
							"type":"paragraph"
						}
					]
				},
				{
					"type":"section",
					"title":"缠喉风",
					"content":[
						{
							"detail":"因心中躁急而发，先二日必胸膈气紧，出气短促，然咽喉肿痛，手足厥冷，颈如绞转，热结于内，肿绕于外，且麻且痒，喉内红丝缠绕，手指甲白色，手心壮热，喉肿而大，风痰壅盛，如曳锯声，是其候也，最为忌症。初起一日，即治可治。若过一日夜，目直视，喉间如雷声赤色寒热，又口开而不阖者，是其候。必待过一周时无恙，方可用药，宜极早回头。",
							"type":"paragraph"
						}
					]
				},
				{
					"type":"section",
					"title":"喉刺",
					"content":[
						{
							"detail":"多因先患劳病，重症既久，虚火上升，荣血已枯，其喉上颚，有红点密密如蚊虫咬斑样，此系危笃将殂，勿治。",
							"type":"paragraph"
						}
					]
				}
			]
		},
		{
			"type":"section",
			"title":"口牙舌颈面腮门",
			"content":[
				{
					"detail":"牙槽风初起，先齿痛不已，后即牙龈肉浮肿，紫黑色，或出血，久则腐烂。",
					"type":"paragraph"
				},
				{
					"detail":"牙漏，即前症久而不愈，齿缝中出白脓，极难调治。甚则齿落，如上左边门牙落者不治。以上二症，皆属胃火肾虚。",
					"type":"paragraph"
				},
				{
					"type":"section",
					"title":"牙痈",
					"content":[
						{
							"detail":"一名牙棋风。初起有一小块，生于牙根肉上，或上或下，或内或外，其状高硬，牙痈、牙、牙菌三病，大同小异，治法亦不难。",
							"type":"paragraph"
						}
					]
				},
				{
					"type":"section",
					"title":"牙咬",
					"content":[
						{
							"detail":"生于牙尽咬中，齿不能开，牙关紧闭。此症初起，势重，甚至夜尤甚，然亦不难治，亦不妨命。",
							"type":"paragraph"
						}
					]
				},
				{
					"type":"section",
					"title":"牙",
					"content":[
						{
							"detail":"属胃火，如豆大，生无定处，或内或外。",
							"type":"paragraph"
						}
					]
				},
				{
					"type":"section",
					"title":"牙宣",
					"content":[
						{
							"detail":"齿缝出血，上属脾，下属胃，实火上攻所致。亦有胃虚火动，腐烂牙根，以致淡血时时渗漏不已。",
							"type":"paragraph"
						}
					]
				},
				{
					"type":"section",
					"title":"牙菌并荏",
					"content":[
						{
							"detail":"生于牙根，其状紫黑色，高低如菌状。此系火盛血热，而兼气滞。",
							"type":"paragraph"
						}
					]
				},
				{
					"type":"section",
					"title":"穿牙疔",
					"content":[
						{
							"detail":"先三日牙痛，发寒热，后痛不可忍，牙根上发紫块者是也。穿牙毒，即前症，初起者未破为疔，已破即为穿牙毒，其色红者可治，青者不可治。疔毒又与牙槽风牙漏相是，治法亦相仿。",
							"type":"paragraph"
						}
					]
				},
				{
					"type":"section",
					"title":"走马牙疳",
					"content":[
						{
							"detail":"或因胎毒痘毒后，发致牙根腐烂成疳，杀人最速。鼻梁上发红点者，不治。其色如干酱，一日烂一分，二日烂一寸，故名走马，以喻速也。有齿者落尽而死，上左边门牙为牙之主，此牙一落，其余尽落。若此牙不落，余牙虽落，可能为治。小儿走马疳，及大人牙槽风，均皆如是看法。",
							"type":"paragraph"
						}
					]
				},
				{
					"type":"section",
					"title":"崩砂疳口风",
					"content":[
						{
							"detail":"自舌下牙根上肿赤，口内作痛如烫热，牙根渐烂，亦以脱牙为患。（方见舌症。）",
							"type":"paragraph"
						}
					]
				},
				{
					"type":"section",
					"title":"舌痈",
					"content":[
						{
							"detail":"舌红而肿大，属心经火盛。地角亦红肿，舌黄，舌上黄，生肿痛，亦属心火。（方见舌症。）",
							"type":"paragraph"
						}
					]
				},
				{
					"type":"section",
					"title":"木舌",
					"content":[
						{
							"detail":"舌头肿大，如煮熟猪肝，不能转动忧郁所致。又有一种，生舌根下，如白枣，有青紫筋，不能速愈。初起不痛，不发寒热，渐至肿大。初起易愈，迟则难痊，亦以忧郁所致，即是重舌。（方见舌症。）",
							"type":"paragraph"
						}
					]
				},
				{
					"type":"section",
					"title":"舌菌",
					"content":[
						{
							"detail":"属心经火多，因气郁而生。生舌上，或如木耳，或如菌状，其色红紫。（方见舌症。）",
							"type":"paragraph"
						}
					]
				},
				{
					"type":"section",
					"title":"悬痈",
					"content":[
						{
							"detail":"口里颚上，紫泡，如豆大者是。紫舌胀，属心火，内必烦躁闷乱。",
							"type":"paragraph"
						}
					]
				},
				{
					"type":"section",
					"title":"糜疳",
					"content":[
						{
							"detail":"满口糜烂，与小儿口疳同治法。",
							"type":"paragraph"
						}
					]
				},
				{
					"type":"section",
					"title":"鹅口",
					"content":[
						{
							"detail":"一名雪口。初生月内小儿，满口舌上白屑，如鹅口样，故名。",
							"type":"paragraph"
						}
					]
				},
				{
					"type":"section",
					"title":"马牙",
					"content":[
						{
							"detail":"（即板牙，日逐要挑，乃用针挑破）初生小儿，胎内受过热毒，见风即生，但看牙根上有白色如脆骨者是。此症欲发，出胎即打喷嚏，含乳或吞或吐而不吮，其病已深，若不急治，入腹即死。切勿认作黄胆之类，出胎即要细看。日逐要挑，至三四日病即成，五六日坚硬难治。甚有发而再发，大约一月外，方可免此患。",
							"type":"paragraph"
						}
					]
				},
				{
					"type":"section",
					"title":"颈痈",
					"content":[
						{
							"detail":"胸前红肿，形在外亦欲内攻，甚则喉肿，闭而出脓。面痈相仿，前症属肾。",
							"type":"paragraph"
						}
					]
				},
				{
					"type":"section",
					"title":"托腮痈",
					"content":[
						{
							"detail":"生于腮下，因饮食浓味，多饮醇酒，热毒所致。",
							"type":"paragraph"
						}
					]
				},
				{
					"type":"section",
					"title":"连珠口疳风",
					"content":[
						{
							"detail":"自舌下起小泡，初起一个，又起一个，甚至多多，连珠生起。",
							"type":"paragraph"
						}
					]
				},
				{
					"type":"section",
					"title":"茧唇风症",
					"content":[
						{
							"detail":"此乃阳明胃经，因炙所致，或兼思虑暴怒，痰随火行，流至于唇，而结如豆大。若蚕茧突肿，坚硬作痛，饮食妨碍，或破流血，久则难治。若初起无内症，用麻子大艾炷灸三壮，贴蟾酥膏盖之，日久渐愈。若有内症，作渴，早服八味丸，午服甘露饮。日久流血不止，形弱面黑，虚热痰生，腮颧红而口渴甚者，难治。",
							"type":"paragraph"
						},
						{
							"detail":"清凉甘露饮",
							"type":"paragraph"
						},
						{
							"detail":"犀角茵陈石斛枳壳麦冬生地黄芩柴胡知母生甘草枇杷叶（各一钱）灯草淡竹叶",
							"type":"paragraph"
						}
					]
				}
			]
		},
		{
			"type":"section",
			"title":"喉症治法",
			"content":[
				{
					"detail":"凡喉症至五日即重，如三日前，症虽重尚未成脓，药能消散。若至五六日，患处多成脓，随便穿破，后必烂成一窠而难愈。烂处须用口疳药，多用龙骨、珍珠。凡伤寒后患连珠鹅及喉闭者不治。其症喉项强硬，目睛上视，故多不治。",
					"type":"paragraph"
				},
				{
					"detail":"凡喉症非急症，一二日未必发寒热，病尚轻缓，若至第三日发寒热，症必加重。须问其大小便通利否，如二便利，症虽加，不过浮火上攻，服解毒消风清火之剂，即愈。若二便不通利，乃内有实火，非用降火解毒重剂，及通二便之药。火从何而泄，病从何而解。亦即问其头可痛否，如头痛则兼伤寒，难治。",
					"type":"paragraph"
				},
				{
					"detail":"凡喉症，非俟其大便出后，方可望痊。若大便秘结，未可轻许其无碍。",
					"type":"paragraph"
				},
				{
					"detail":"凡喉症初起，大便秘结，宜用大黄、玄明粉通之，则火自降而易痊，即降火解毒之剂内，去前胡，加大黄、玄明粉行之。若至五六日久不食，而大便秘，用之即刻毙。盖病久胃气已虚，岂宜再用硝黄？只宜用蜜导法，此秘诀也。凡患喉症，无痰者不治。",
					"type":"paragraph"
				},
				{
					"detail":"凡患喉症须吹药四五管，方可出痰，三次可以全愈。其出痰，初用必要多用金丹为妙，必直对喉咙中重重吹之，即提出吹管，恐痰即呕出。",
					"type":"paragraph"
				},
				{
					"detail":"凡喉症初起一二日，用碧丹渐加金丹。势甚者，金丹为君，或纯用金丹，方能吊出顽痰，出痰非金丹不可。",
					"type":"paragraph"
				},
				{
					"detail":"凡喉症，至胸前红肿，此系肺痈。用蜜调，加百药煎服之。凡喉中无形而红痛者，用灯草灰吹之。",
					"type":"paragraph"
				},
				{
					"detail":"凡妇人喉中肿痛，有因经闭，致火上攻而患者。宜内服通经药，经通则喉自愈。",
					"type":"paragraph"
				},
				{
					"detail":"凡喉症凶者，面发肿，白亮无光彩，脉沉微无力，是神气外泄无阳之症，断不可治。",
					"type":"paragraph"
				},
				{
					"detail":"若面发红肿，脉来洪大有力，症虽重，是有元气火盛，治之易痊。",
					"type":"paragraph"
				},
				{
					"detail":"凡腮内口内肿烂，用箸缠丝绵，蘸水轻搅患处。痛者，用药必愈；如不痛者，即死肉，多难治。",
					"type":"paragraph"
				},
				{
					"detail":"凡舌肿胀满口，吐舌在外，难以纳药者，用僵蚕、皂角，俱研极细末，等分和匀少许，吹入鼻中，牙关自开，痰涎自出。然后用绵缠竹箸蘸甘草汤，润其唇口，再加用四味，口疳药多加顶高冰片，频吹自愈。",
					"type":"paragraph"
				},
				{
					"detail":"凡吹药，不但肿碎患处，并四围好肉上亦要吹之，方不散开，且易愈也。至若舌上干甚，难于吹药，或用蜜润，或用汤水湿之，药可吹上。喉内吹法，须用气和平，用管周遍为妙。",
					"type":"paragraph"
				},
				{
					"detail":"凡舌肿大，用生黄柏末加冰片敷之，或出血用炒柏加冰片敷之。",
					"type":"paragraph"
				},
				{
					"detail":"凡舌、喉痈，如大便闭，应药内加玄明粉、大黄。小便不利，加六一散，服之甚效，一法也。",
					"type":"paragraph"
				},
				{
					"detail":"凡用碧丹，症凶者，冰片多于甘草；将愈，甘草多于冰片。",
					"type":"paragraph"
				},
				{
					"detail":"凡患牙痈，牙根红肿，但牙关不闭，口能开阖。若患牙咬，牙根红肿，胀肉突出。",
					"type":"paragraph"
				},
				{
					"detail":"凡牙关紧闭，口不能开者，先用金、碧二丹吹入牙根。外用黄熟香削成凿子样，渐挨进牙缝，则牙关渐开，即将金丹吹入患处。",
					"type":"paragraph"
				},
				{
					"detail":"凡吹喉症，或欲出痰，加皂角少许。",
					"type":"paragraph"
				},
				{
					"detail":"凡初起吹药，须令患者低头，溜出痰涎唾。",
					"type":"paragraph"
				},
				{
					"detail":"凡喉痈及单双鹅，率用碧丹。其他重症，金丹、碧丹兼用，须知先后多寡，初起碧九分金一分，吹至五管，改用碧八金二，再次用碧丹七分金丹三分。如症重，碧、金各半，用至三五次后，痰涎必上壅，然后用金六碧四，将吹管直对喉中，重吹一吹，随手出管，即吊出痰，此要诀也。若症极重，竟用金八分碧二分尤妙。",
					"type":"paragraph"
				},
				{
					"detail":"凡喉症先碎，先用长肉药吹之，后用碧丹以治之。",
					"type":"paragraph"
				},
				{
					"detail":"通经方",
					"type":"paragraph"
				},
				{
					"detail":"（孕妇忌服）当归赤芍广皮川断（各一钱）牛膝（一钱五分）川芎（六分）红花（七分）甘草（五分）桔梗（一钱）血热加大生地、丹皮，热极再加犀角。经久不行加苏木、五灵子、泽兰叶。腹痛加元胡索、桃仁。股痛加杜仲倍牛膝膏滋药，即蜜调青炭色，用龙脑、薄荷为君，玉丹为臣，川贝去心为佐，灯草灰、百草霜、甘草、冰片为使。先将玉丹、百草霜研和后，入灯草灰再研，再入薄荷、甘草、川贝，研极细，再入冰片，再研匀，蜜调服。喉痈喉菌，须时时噙咽。若症重兼服三剂，及吹药。",
					"type":"paragraph"
				}
			]
		},
		{
			"type":"section",
			"title":"制药法则",
			"content":[
				{
					"detail":"制硝矾法。别名玉丹，又名雪霜。先用生矾一两打碎如豆大，入银罐，内入炉，用桴炭火烊，以食箸刺入罐底，搅之无块为妙。次将上好硝三钱打小块投下，约十分之三。再次将白硼砂三钱打碎投下，亦十分之三，少顷再投入生矾，逐渐投下，候烊尽。照前投硝、硼少许，如是逐渐投完，直待浦起罐口，发如馒头样，方可加起炭火，烧至干枯。然后用净瓦一大张，覆罐口一时取起，将牛黄少许为细末，用清水五六匙调和，以匙超滴丹上，将罐仍入火内烘干，即取起，连罐覆洁净地上，先以纸衬地，罐上仍用碗覆之，过七日，收贮听用。须轻松无监纹者佳，如有监纹者不堪用，或留作蜜调用，亦好算敷药。时初起火宜缓，然亦不可太缓，恐致矾僵，定难溶化，后必监实有纹，中间及后，须用武火，又加矾末烊尽，即投硝、硼，必不能全化，以致坚实有纹矣。须用倾过之旧罐，取其入炉不爆碎也，如用新罐先将炭烘过，然后入炉，亦不可放湿炭上烘，使湿气入罐，经火必碎。又说倾银过之罐，恐犹有毒瓦斯。此丹宜制备，愈久愈妙。",
					"type":"paragraph"
				},
				{
					"type":"section",
					"title":"取百草霜法",
					"content":[
						{
							"detail":"须烧茅柴者，谓之百草霜。取其近底者，锅心及锅口边，俱不可用。先刮去浮面一层，后刮去中一层，不可重刮，盖着锅第三层，又不堪用。",
							"type":"paragraph"
						}
					]
				},
				{
					"type":"section",
					"title":"制黄柏法",
					"content":[
						{
							"detail":"先拣好者切片，用荆芥穗为君，甘草为臣，浸煎浓汤，浸至片子柔软，取起摊瓦上，慢火炙至金色，如焦者去之，再入白蜜汤煎过一次，晒干听用。",
							"type":"paragraph"
						}
					]
				},
				{
					"type":"section",
					"title":"制人中白法",
					"content":[
						{
							"detail":"取多年溺器，用水灌满，置火炉上，滚则倾出，如是数次，去净秽气，用盐泥封固，大火之，半日取起，冷定去泥壳，取器内淡红者，收贮用之，久置地上，出火毒瓦斯，为妙。",
							"type":"paragraph"
						}
					]
				},
				{
					"type":"section",
					"title":"制牙皂法",
					"content":[
						{
							"detail":"取坚小不蛀者，瓦上炙至其色光明而脆，去两头听用。",
							"type":"paragraph"
						}
					]
				},
				{
					"type":"section",
					"title":"制僵蚕法",
					"content":[
						{
							"detail":"拣其直细而腹小者为雄，若腹大而粗者为雌，不用。将牙刷蘸水刷去锻石，瓦上慢炙至酱色，要折断中间无丝连者，研细听用。",
							"type":"paragraph"
						}
					]
				},
				{
					"type":"section",
					"title":"制灯草灰法",
					"content":[
						{
							"detail":"务择其白色者，先铺在桌上，以清水喷湿，候心内潮润，将竹管坚固不碎，两头浓薄相匀者，以水浸管内，以湿红布团塞紧一头，即将灯心塞入，以竹箸捶实，倾去水，如是逐渐塞满，再用湿红布塞实，入桴炭火之，观其烟尽，及管内通红，取出放洁净平地上，须以水预喷湿地上，用碗覆之，待冷取起，剥去外面之灰，打开看，药灰黑色，成团者佳。时勿令竹管爆碎，碎则无用。不可过，过则灰白。不可生，生则不成灰。此药最轻，宜多备。",
							"type":"paragraph"
						}
					]
				},
				{
					"type":"section",
					"title":"制枪硝法",
					"content":[
						{
							"detail":"择其明净纹路枪枪然者，故名。又名马牙硝。以其长白如牙而浓大者，先以温汤蘸过，绵花挹干，仍用纸包，放灶上椒盐洞内五六日，收其湿气自干，白如霜，或如提玄明粉法，提过数次，则味淡而性平，且合药可以久留，此要腊天制为妙。此金丹内用，玉丹内用，不必如此制。",
							"type":"paragraph"
						}
					]
				},
				{
					"type":"section",
					"title":"碧丹配合法",
					"content":[
						{
							"detail":"每玉丹三分，配百草霜半匙，乳钵研细，次入灯草灰一厘，配成如瓦灰色，再加甘草末三匙，薄荷末二分，研极细，然后入好冰片半分，多加尤妙，再研匀，入小瓷罐，塞头要深，勿令出气。此药须临时配合，若五六日即无用，如遇阴雨天，一日即无用。",
							"type":"paragraph"
						},
						{
							"detail":"凡春夏薄荷多，玉丹少，药成青色。秋冬玉丹多，薄荷少，药成白色，此要诀也。予初得是本，云再加硼砂少许。",
							"type":"paragraph"
						},
						{
							"detail":"如要出痰，再加皂荚少许，薄荷、龙脑者佳。梗细叶小，梗粗叶大者，却不堪用。",
							"type":"paragraph"
						}
					]
				},
				{
					"type":"section",
					"title":"金丹配合法",
					"content":[
						{
							"detail":"每提过枪硝一钱八分，配蒲黄生用二分，绢筛取细末，去粗褐色者，共研细，次下僵蚕一分，牙皂一分半，共研淡黄色，加冰片一分研匀。此药可以久用，惟冰片临用加入。此药专治消肿出痰，牙咬牙穿牙疔毒，用此治之，咽喉等症，则兼用碧丹，看症加减用。症重者，再加牛黄于本方内，如喉症重及疯，加僵蚕、牙皂，轻症只用牙硝、蒲黄。盖碧丹消痰清热解毒驱风，故为良剂，尚属平缓，不如金丹消肿毒，除风热，开喉闭，出痰涎，最为神要。",
							"type":"paragraph"
						},
						{
							"detail":"但喉症初起，金丹不宜多用，因其能直透入内，且善走散，若初起即多用之，恐轻症不能胜药力，反与扞格不相入也。口疳药即能长肉。每薄荷三分，配孩儿茶一分半，制柏末一厘，白龙骨二厘，白芷取坚白细小者为末，厘半，如肿痛，用三四厘，生甘草末半分，珍珠新白制末半分，配合研末加冰片三厘，再研匀入瓷瓶收贮。凡遇口碎，及各样口疳吹之。初痛肿起而热甚者，多薄荷，取其辛凉，能发散也。若还不肿，热不甚，病久宜以长肉为主，本方多用儿茶、珍珠、龙骨，配成紫色，及一切喉症碎者，亦用此长肉。如治走马疳串牙毒及极重口疳，初生小儿胎毒口疳，本方加牛黄倍珍珠，无不奏效。惟臭腐而黑者不治。",
							"type":"paragraph"
						},
						{
							"detail":"治痧痘后口疳，去黄柏、龙骨，加牛黄，倍珍珠，即症逆极凶，无不立效。余症如之，无不神应，此系口疳秘诀。",
							"type":"paragraph"
						}
					]
				},
				{
					"type":"section",
					"title":"喉症煎药主方",
					"content":[
						{
							"detail":"元参黄芩牛蒡子前胡连翘壳山栀栝蒌根桔梗生甘草薄荷或加金银花。如发寒热加柴胡。头痛加石膏。口干加麦冬、知母。胸膈饱闷加枳壳。",
							"type":"paragraph"
						},
						{
							"detail":"郁热加芍药、贝母、竹茹。",
							"type":"paragraph"
						}
					]
				},
				{
					"type":"section",
					"title":"舌症煎药主方",
					"content":[
						{
							"detail":"山栀仁黄连（舌乃心之苗用得）木通连翘壳犀角（不过一钱）生地丹皮赤芍麦冬生甘草如兼口唇，必用石膏少泻脾火。如有郁有痰，加川贝。便闭加大黄、朴硝、枳壳。病后忌用寒凉。",
							"type":"paragraph"
						}
					]
				},
				{
					"type":"section",
					"title":"牙症煎药主方",
					"content":[
						{
							"detail":"齿乃肾之标，骨之余，足阳明胃经之脉贯络牙齿齿龈，手阳明大肠之脉贯络下龈，属肾，有风热，有肾虚。",
							"type":"paragraph"
						},
						{
							"detail":"元参丹皮知母地黄甘草梢山栀地骨皮黄柏车前白芍如热加石膏为君，炒黑升麻为佐。如有风加荆芥穗。虚加熟地、杞子。如欲解毒加黄连、连翘。若穿牙疔毒，则用消肿解毒之药，加紫花地丁等。",
							"type":"paragraph"
						}
					]
				},
				{
					"type":"section",
					"title":"制三黄散法",
					"content":[
						{
							"detail":"生地为君，生蒲黄为臣，牛黄为佐，冰片为使，共为细末，用芭蕉根汁调敷患处，或用扁柏汁加蜜亦可。",
							"type":"paragraph"
						},
						{
							"detail":"或生大黄、蒲黄、姜黄各一钱，冰片一分，麝香三厘，白蜜调，加葱汁姜汁三匙，或芭蕉根汁照前法。此药治颈痈面痈，如肿硬不消，因气凝血滞，或痰块结而不散，则兼阴症矣。姜、葱汁为要，此药并治小儿丹毒。",
							"type":"paragraph"
						}
					]
				},
				{
					"type":"section",
					"title":"制梅矾法",
					"content":[
						{
							"detail":"取大青梅，圆嫩而脆者，先切下壳盖，好好去核，再研细白矾末，捺入在内，仍用盖覆之，以竹针筌好，过一宿，明早用炭火之。其青梅炭，火烬则无，用其梅肉，过之矾，轻如腻粉，味至半酸，收贮听用。",
							"type":"paragraph"
						}
					]
				}
			]
		},
		{
			"type":"section",
			"title":"用药法",
			"content":[
				{
					"detail":"一治单鹅、双鹅、及连珠鹅，吹碧丹五分，金丹一分，后金二碧三，用吹痰，兼服煎剂，左加黄连、犀角，上加赤芍、柴胡，双鹅兼用之。大便不通，加枳壳、玄明粉，候大便通，则症自愈。至三日，看喉内但红肿而无细白星，即喉痈症。",
					"type":"paragraph"
				},
				{
					"detail":"一治喉痈，金丹、碧丹少许，内服膏滋药煎药。",
					"type":"paragraph"
				},
				{
					"detail":"一治喉癣，用碧丹频吹，膏滋药不时噙咽，再服煎剂，加土贝下气。须戒忿怒忧思酒色，忌食鸡、鹅、鱼、虾、蟹、猪首、羊肉、肝肠、茄子、黄瓜，及一切辛辣炙动气动火等物，一月可愈。",
					"type":"paragraph"
				},
				{
					"detail":"一治喉菌初起，碧丹五分，金丹一分，后用碧三金三和吹，亦须频咽膏滋药煎剂，不可间断。",
					"type":"paragraph"
				},
				{
					"detail":"先将HT菇打汁搽上，然后吹药则速效。",
					"type":"paragraph"
				},
				{
					"detail":"一治舌、喉痈，煎药，犀角地黄汤加减，其舌用金丹吹至舌根，及舌下两旁，时刻不可间断，方能速效。喉内用碧十金一，亦须要勤吹。",
					"type":"paragraph"
				},
				{
					"detail":"一治缠喉风，最为急症。初起即用金、碧二丹频吹，内服煎剂可救，稍迟则不救，药须兼牛黄。",
					"type":"paragraph"
				},
				{
					"detail":"一治牙槽风，用口疳药加牛黄，倍珍珠、儿茶。初治五日，紫色退至白色，再五日可长肉，再五日，方可望痊。若成牙漏，齿缝出血脓，极难调治。须戒酒色，禁食一切毒物，内服滋肾降火之剂，外用频吹药，耐心治之，渐愈。",
					"type":"paragraph"
				},
				{
					"detail":"一治牙痈，即口疳药吹之，一月愈。",
					"type":"paragraph"
				},
				{
					"detail":"一治牙咬，先用金、碧二丹，吹入牙根，外用黄熟香抉开牙，再将金、碧丹吹至咬处，肿块自消。",
					"type":"paragraph"
				},
				{
					"detail":"一治牙，先用金丹，后用口疳药，多加薄荷、冰片，煎药加石膏、连翘。",
					"type":"paragraph"
				},
				{
					"detail":"一治牙宣，内服扶脾清火之剂，外用珍珠散止之。",
					"type":"paragraph"
				},
				{
					"detail":"生地（三钱）丹皮（一钱）栀子（一钱）荆芥（八分）石膏（二钱）白芍（一钱）麦冬（一钱五分）归头（一钱）知母（一钱）赤苓（八分）如小便赤色，加木通，大便闭结，加玄明粉，食后服。若牙根腐烂，用长肉药吹之，先宜服清胃之剂，凉血之药，外用珍珠药吹，此指实火而言也。若胃虚火动，腐烂牙根，外用长肉膏，内用此方煎药，此分虚实火尤为确。",
					"type":"paragraph"
				},
				{
					"detail":"珍珠散",
					"type":"paragraph"
				},
				{
					"detail":"龙骨（一钱，）珍珠（一钱）儿茶（五分）海螵蛸（一钱）参三七（二钱）没药乳香（去油，各五分）降香节（一钱，忌用铁器）象皮（一钱，炙脆）朱砂（五分）冰片（一厘）各为法制细末，将新棉花如指大，捻成团，蘸药塞患处，以指按之，勿动，二三次即止。",
					"type":"paragraph"
				},
				{
					"detail":"一治牙菌，用口疳药吹之，兼用煎剂。",
					"type":"paragraph"
				},
				{
					"detail":"一治穿牙疔毒，未破为疔，用金丹，略加碧丹吹之，内服凉血降火解毒消疔之剂。已破为毒，用口疳药，加牛黄，倍珍珠、儿茶，亦服煎药为妙。",
					"type":"paragraph"
				},
				{
					"detail":"一治舌痈，金、碧二丹各半，吹在舌根，加黄连、犀角、山栀，俱要多。",
					"type":"paragraph"
				},
				{
					"detail":"一治紫舌胀，单用碧丹，服犀角地黄汤加减，一二日可愈。",
					"type":"paragraph"
				},
				{
					"detail":"一治木舌、重舌。初起，先用金、碧二丹，后用金丹吹之，内服煎剂，虽凶不为害矣。",
					"type":"paragraph"
				},
				{
					"detail":"一治上颚痈，用银针挑破，用口疳药吹之，碧丹亦可。",
					"type":"paragraph"
				},
				{
					"detail":"一治颈痈、面痈、托腮等症，法防内攻，须用碧丹吹之，兼服煎剂。外用三黄散敷于患处。",
					"type":"paragraph"
				},
				{
					"detail":"一治小儿走马疳，初生胎毒、口疳及大人糜疳，重者俱用口疳药，加牛黄、珍珠。如痧痘后口疳，去龙骨，加牛黄、珍珠，看轻重加减。",
					"type":"paragraph"
				},
				{
					"detail":"一治雪口，先用丝绵卷箸蘸水搅去白酱，用口疳药吹之，频搅频吹自愈，内服犀角汁，或犀角解毒亦可。",
					"type":"paragraph"
				},
				{
					"detail":"犀角（一钱）桔梗（一两）赤芍（五钱）生地（五钱）甘草（二钱）朴硝（二钱）连翘（六钱）元参（六钱）力子（五钱）青黛（二钱）共为细末，炼蜜为丸，如龙眼大，每服一丸，薄荷汤下。兼惊风，朱砂为衣，并治小儿诸飞丹毒，及痧痘后余毒。",
					"type":"paragraph"
				},
				{
					"detail":"一治小儿走马疳，先用温水青绢缴净，以竹箸拨开牙关，将银簪浅浅挑出血，缴净，用口疳药吹之，立愈。",
					"type":"paragraph"
				},
				{
					"detail":"一治走马疳。",
					"type":"paragraph"
				},
				{
					"detail":"人中白（二钱）鸡内胫（）青黛（各一钱）白矾（三分）冰片（三分）牛黄（二厘）共为末，每用下吹患处，先用薄荷汤或川连汤，用绵包指头，洗净口内，方可吹之。",
					"type":"paragraph"
				},
				{
					"detail":"又方，陈久酱茄炙干灰存性，吹之亦可。",
					"type":"paragraph"
				},
				{
					"detail":"一治口喉内结毒。",
					"type":"paragraph"
				},
				{
					"detail":"薄荷（四分）珍珠（二分）甘草（八分）牛黄（一分）冰片（一分）共为末吹之，如痰飞结毒，用上好扫盆少许。",
					"type":"paragraph"
				}
			]
		},
		{
			"type":"section",
			"title":"喉症验方",
			"content":[
				{
					"type":"section",
					"title":"绿袍散",
					"content":[
						{
							"detail":"薄荷荆芥（各五钱）青黛制硝月石（各二钱五分）百药煎甘草（各一钱）上为细末和匀，干点舌上，令其自化，或新汲水和白蜜调搽。",
							"type":"paragraph"
						}
					]
				},
				{
					"type":"section",
					"title":"芦荟散",
					"content":[
						{
							"detail":"治口鼻发疳用。",
							"type":"paragraph"
						},
						{
							"detail":"芦荟胡连儿茶薄荷（各五分）青黛硼砂（各二分）冰片（五厘）为细末，吹患处。",
							"type":"paragraph"
						}
					]
				},
				{
					"type":"section",
					"title":"冰黄散",
					"content":[
						{
							"detail":"治口疳并治小儿丹毒。",
							"type":"paragraph"
						},
						{
							"detail":"冰片（三分）人中白（一钱）蒲黄（二钱）黄柏（二钱）甘草（五分）青黛（五分）川连（二分）薄荷（二钱）月石（五分）朴硝（五分）枯矾（少许）为末吹之。",
							"type":"paragraph"
						}
					]
				},
				{
					"type":"section",
					"title":"十宝丹",
					"content":[
						{
							"detail":"治口喉通用。",
							"type":"paragraph"
						},
						{
							"detail":"薄荷（二两）甘草（五钱）梅矾（一两）珍珠（三钱）儿茶（一两）滴乳石（四钱）牛黄（一钱）冰片（四钱）血及（三钱）琥珀（三钱）共为细末，冰片后研，后加入。",
							"type":"paragraph"
						}
					]
				},
				{
					"type":"section",
					"title":"又方",
					"content":[
						{
							"detail":"治牙咬、舌痈、重舌、喉蛾、喉痈。",
							"type":"paragraph"
						},
						{
							"detail":"鸡内胫（不落水者佳）金灯草青黛蒲黄白芷六角尖（炙灰）薄荷甘草研末，冰片另研，再和匀吹之，喉痈半月，其余七日愈。",
							"type":"paragraph"
						},
						{
							"detail":"乳香没药枯矾五倍子（烧灰）自出蚕蛾茧子壳小枣人指甲壁喜子窠（烧灰各一个）为末吹之，立效。",
							"type":"paragraph"
						},
						{
							"detail":"真青百草霜（半分）灯草灰（一厘）薄荷（一分）冰片（一分）牙硝（一分）硼砂（五分）甘草（一分）真金蒲黄（各二分）",
							"type":"paragraph"
						}
					]
				},
				{
					"type":"section",
					"title":"上清丸",
					"content":[
						{
							"detail":"治风热上涌，头目不清，咽喉肿痛，口舌生疮，服之生津液，化痰涎。",
							"type":"paragraph"
						},
						{
							"detail":"薄荷（十两）柿霜（五两）桔梗（四两五钱）甘草（三两五钱）川芎（二两八钱）百药煎（五钱）防风（一两八钱）砂仁（四两五钱）建青黛（三钱）元参（二两五钱）冰片硼砂皂角（各二钱）共为末，炼蜜为丸，如芡实大，每服一丸，不拘时含化。",
							"type":"paragraph"
						}
					]
				},
				{
					"type":"section",
					"title":"清咽消肿饮",
					"content":[
						{
							"detail":"甘草元参前胡薄荷大力子山栀黄连石膏连翘防风荆芥桔梗煎服。",
							"type":"paragraph"
						}
					]
				},
				{
					"type":"section",
					"title":"玉锁匙",
					"content":[
						{
							"detail":"治牙关紧闭。用巴豆压油于纸上，取油纸捻成条子，点火，将火吹灭，以烟熏入鼻中。",
							"type":"paragraph"
						}
					]
				},
				{
					"type":"section",
					"title":"苏子降气汤",
					"content":[
						{
							"detail":"随症加减。",
							"type":"paragraph"
						},
						{
							"detail":"半夏曲苏子（各五分）甘草当归（各一钱）玉桂陈皮（各三分）上浓朴（一钱，加姜枣煎服，治虚火上升）",
							"type":"paragraph"
						}
					]
				},
				{
					"type":"section",
					"title":"加减良方",
					"content":[
						{
							"detail":"凡喉牙等症皆可治。",
							"type":"paragraph"
						},
						{
							"detail":"百草霜（六钱）梅矾（一钱）甘草（三钱）诃子肉（三钱，面裹煨）片脑（不拘多少）若治缠喉风寒等症，梅矾一钱，甘草三钱，儿茶五钱，须嫩红者佳，珍珠、琥珀各六分，雄黄二钱，麝香少许，薄荷一两，又有时去雄黄加蒲黄六钱。若口碎、口疳、走马疳、胎疳、痘后疳、糜口、雪口、一切诸症，专用黄袍散，薄荷一两，甘草三钱。舌肿大，赤如熟猪肝色，不能转动，川连三钱，黄柏三钱，片脑不拘。",
							"type":"paragraph"
						}
					]
				},
				{
					"type":"section",
					"title":"驱腐丹",
					"content":[
						{
							"detail":"硼砂（二钱）五倍子（去蛀，末，二钱）炒黑末用，治糜口、雪口。",
							"type":"paragraph"
						}
					]
				},
				{
					"type":"section",
					"title":"吹喉散",
					"content":[
						{
							"detail":"梅矾（三钱）薄荷（二钱）儿茶（一钱五分）乳石（一钱五分，，水飞）甘草火硝硼砂（各一钱）冰片（三分）瓷器收贮，勿可出气。",
							"type":"paragraph"
						}
					]
				},
				{
					"type":"section",
					"title":"吹口方",
					"content":[
						{
							"detail":"用枣子大者，去核，入明矾、倍子、栀子皮、细蟆、人中白，均，牛矢尖，在野坟上取黄牛粪干久者佳，各五钱，珍珠五分，冰片一分。",
							"type":"paragraph"
						}
					]
				},
				{
					"type":"section",
					"title":"消肿代刀散",
					"content":[
						{
							"detail":"治喉疮不破，用此药吹之，咳嗽一声即破。",
							"type":"paragraph"
						},
						{
							"detail":"火硝（将皮纸数层包好，放在烟巨上烘以去咸气，换纸再烘，研极细末）薄荷（此二味为君）硼砂（为臣）大冰片（少许为佐）牙皂（少许为使）上五味，共为细末，瓷瓶收存。遇有难破喉疮，吹之以代刀针。",
							"type":"paragraph"
						}
					]
				},
				{
					"type":"section",
					"title":"口疳药方",
					"content":[
						{
							"detail":"较前更灵验。",
							"type":"paragraph"
						},
						{
							"detail":"黄柏（八分）黄连（一钱）人中黄（五分）薄荷（三分）儿茶（五分）龙骨（三分）灯芯灰（不拘多少）珠子（一分）冰片（六厘）此口疳之秘方也，不论症之轻重，吹之无不立愈。如烂至鼻根无救。如痒加飞矾，腐甚加青黛，色黑加牛黄、黄连，齿落加牛黄。",
							"type":"paragraph"
						}
					]
				}
			]
		}
	]
}